---
title: 'Przemysław Gintrowski'
author: 'DX'
pub_date: '2016-06-26 19:07:26.345218+00:00'
image: notes/Gintrowski_Przemyslaw_20090516_uMC2Wyu.jpg
image_full: https://storage.googleapis.com/piosenka-media/media/notes/Gintrowski_Przemyslaw_20090516_uMC2Wyu.jpg
image_thumb: https://storage.googleapis.com/piosenka-media/media/notes/Gintrowski_Przemyslaw_20090516_uMC2Wyu.jpg.0x300_q85_upscale.jpg
image_author: 'Piotr Kosela'
---

Kompozytor, pieśniarz, twórca muzyki filmowej, wykładowca Warszawskiej Szkoły Filmowej.

Zadebiutował w 1976 roku na przeglądzie w warszawskiej Riwierze piosenką [_Epitafium dla Sergiusza Jesienina_](http://www.piosenkaztekstem.pl/opracowanie/trio\-kaczmarski\-gintrowski\-lapinski\-epitafium\-dla\-sergiusza\-jesienina/), trzy lata później zaczął współpracę z [Jackiem Kaczmarskim](http://www.piosenkaztekstem.pl/spiewnik/jacek\-kaczmarski/) i [Zbigniewem Łapińskim](http://www.piosenkaztekstem.pl/spiewnik/zbigniew\-lapinski/). Jej owocem były kultowe w środowisku sympatyków piosenki literackiej albumy \(_Mury_, _Raj_, _Muzeum_, _Mury w Muzeum Raju_, _Wojna Postu z Karnawałem_\). Po roku 1981 i przymusowej emigracji Kaczmarskiego Gintrowski dalej koncertował w duecie z Łapińskim i nagrywał programy osadzone w najnowszej historii Polski. Na ich tle wyróżnia się szczególnie _Raport z Oblężonego Miasta_, będący poetycką refleksją dotyczącą okresu stanu wojennego.

Poza Jackiem Kaczmarskim ważnym dla Gintrowskiego autorem był literat i tłumacz Jerzy Czech, którego wiersze złożyły się na program _Kamienie_. Prawdopodobnie największy jednak wpływ na twórczość członka słynnego Tria miał [Zbigniew Herbert](http://www.piosenkaztekstem.pl/spiewnik/zbigniew\-herbert/). Gintrowski od początku swojej kariery muzycznej wykonywał utwory oparte na wierszach tego autora, a programy _Odpowiedź_ i _Tren_ składają się wyłącznie z kompozycji do wierszy Księcia Poetów.

Przemysław Gintrowski był również twórcą muzyki filmowej, skomponował ścieżkę dźwiękową do ponad dwudziestu filmów i seriali, w tym filmów _Tato_ i _Matka Królów_ oraz seriali _Zmiennicy_ i _13 Posterunek_.

Artysta zmarł po długiej chorobie w 2012 roku.