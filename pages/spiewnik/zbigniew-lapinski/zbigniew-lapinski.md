---
title: 'Zbigniew Łapiński'
author: 'Pan_Kmicic4'
pub_date: '2019-05-12 14:22:37.995730+00:00'
url2: 'http://zbigniewlapinski.art.pl/?page_id=8'
image: notes/1993-Spotkania-Zamkowe-Olsztyn.jpg
image_full: https://storage.googleapis.com/piosenka-media/media/notes/1993-Spotkania-Zamkowe-Olsztyn.jpg
image_thumb: https://storage.googleapis.com/piosenka-media/media/notes/1993-Spotkania-Zamkowe-Olsztyn.jpg.0x300_q85_upscale.jpg
image_src_url: http://zbigniewlapinski.art.pl/wp-content/uploads/Galeria/1993-Spotkania-Zamkowe-Olsztyn.jpg?fbclid=IwAR3e_Ve43whUaLslTtNR680aiHCaIpXDoyMoRjKekIULG1d37qIku2We4bI
---

Muzyk,wykonawca,kompozytor, pianista, akompaniator, aranżer i dyrygent.

Współtworzył słynne Trio powstałe w 1979 roku, wraz z [Jackiem Kaczmarskim](https://www.piosenkaztekstem.pl/spiewnik/jacek\-kaczmarski/) i [Przemysławem Gintrowskim](https://www.piosenkaztekstem.pl/spiewnik/przemyslaw\-gintrowski/). W czasie karnawału Solidarności jako kompozytor, akompaniator i wykonawca brał udział w powstawaniu programów: _Mury_,_Raj_  i _Muzeum_. Po przymusowej emigracji Kaczmarskiego, jako pianista, uczestniczył w nagrywaniu dwóch albumów Gintrowskiego \(_Raport z Oblężonego Miasta_ i _Pamiątki_\). Na początku lat 90., wspólnie z pozostałymi członkami Tria, współtworzył programy: _Mury w muzeum raju_ i _Wojna postu z karnawałem_. Owocem jego współpracy z samym Kaczmarskim są płyty:_Krzyk_, _Sarmatia_ i _Szukamy stajenki_ \- z czego w ostatniej pełnił niebagatelną rolę kierownika muzycznego.

W połowie lat 80., został zaproszony do współpracy przez norweskiego pieśniarza Jørna Simena Øverli. Owocem pracy obu artystów są dwie unikatowe płyty: _Den røde bussen_ \- z norweskimi przekładami piosenek Kaczmarskiego i umuzycznionych wierszy polskich poetów, a także _Levende Bandasjer_ \- nagrodzony nagrodą Spellemannprisen \(odpowiednik polskiego Fryderyka\), album zawierający twórcze opracowania piosenek rosyjskiego barda Włodzimierza Wysockiego.

Zbigniew Łapiński współpracował w Polsce z  uznanymi artystami z kręgu piosenki poetyckiej: Janem Kondrakiem, _Czerwonym Tulipanem_, Marianem Opanią, Ewą Błaszczyk, Grzegorzem Turnauem, Jackiem Wójcickim, Mirosławem Czyżykiewiczem i wieloma innymi artystami.

Artysta w 2005 roku przeszedł udar i wycofał się z życia zawodowego, poświęcając się wyłącznie komponowaniu. Powstałe w tym okresie programy wykorzystywały teksty ks. Mariusza Bernysia, Cypriana Kamila Norwida, ks. Jana Twardowskiego, Adama Mickiewicza i innych poetów.

Zmarł 2 kwietnia 2018 r. w Warszawie.