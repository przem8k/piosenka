---
title: 'Ofiarowanie'
author: Pan_Kmicic4
pub_date: '2019-09-08 14:32:12.853669+00:00'
url1: https://pl.wikipedia.org/wiki/Ofiarowanie_(film)
url2: https://www.filmweb.pl/film/Ofiarowanie-1986-32143
image: notes/ofiarowanie.jpg
image_full: https://storage.googleapis.com/piosenka-media/media/notes/ofiarowanie.jpg
image_thumb: https://storage.googleapis.com/piosenka-media/media/notes/ofiarowanie.jpg.0x300_q85_upscale.jpg
image_url: https://kinomuranow.pl/sites/default/files/media_uploaded/obrazy/filmy/ofiarowanie.jpg
image_author: Sven Nykvist
---

Utwór inspirowany jest ostatnim filmem **Andrieja Tarkowskiego** pt. _**Ofiarowanie**_. Zrealizowane w Szwecji w 1986 roku dzieło stanowi swego rodzaju duchowy testament twórczy wybitnego rosyjskiego reżysera.

Fabuła opowiada o pięćdziesięcioletnim **Aleksandrze** – zadeklarowanym ateiście, byłym aktorze, a obecnie krytyku literackim i teatralnym, który mieszka ze swoją rodziną nad brzegiem morza, na szwedzkiej wyspie Gotlandia. W trakcie przyjęcia z okazji urodzin Aleksandra on i  zaproszeni goście są świadkami telewizyjnej zapowiedzi nadciągającej wojny światowej i związanej z nią nuklearnej zagłady. Podczas gdy wszystkich ogarnia panika i zwierzęcy strach, niewierzący Aleksander zwraca się do Boga i **ofiarowuje** Mu samego siebie w zamian za spokój i życie rodziny:

_Oddam Ci wszystko, wszystko co mam, porzucę swoją rodzinę, którą kocham, spalę swój dom, wyrzeknę się Malca, stanę się niemy \(...\) tylko spraw, by wszystko było tak, jak przedtem, tak jak dziś rano, tak jak wczoraj \(...\) Pomóż, Panie, a ja uczynię wszystko, co Ci obiecałem!_

Finałowe sceny pokazują drogę, jaką Aleksander przebył, aby doznać kontaktu z Absolutem i oczyszczenia z ziemskich, materialnych zobowiązań. Monumentalne, ostatnie ujęcie w twórczości Tarkowskiego jest metaforą nawrócenia i odnowy duchowej, do których reżyser nawoływał w swoich filmach i które wskazywał jako najważniejszy cel naszego człowieczeństwa.