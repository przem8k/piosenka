---
title: 'Głuchy zdycha mało godnie'
author: 'Pan_Kmicic4'
pub_date: '2018-12-04 22:37:58.980843+00:00'
url1: 'https://pl.wikipedia.org/wiki/Francisco_Goya'
url2: 'https://www.biography.com/people/francisco-de-goya-9317129'
image: notes/1226.jpg
image_full: https://storage.googleapis.com/piosenka-media/media/notes/1226.jpg
image_thumb: https://storage.googleapis.com/piosenka-media/media/notes/1226.jpg.0x300_q85_upscale.jpg
image_src_url: https://1.api.artsmia.org/800/1226.jpg
image_author: 'Francisco Goya'
image_license: domena publiczna
---

Utwór jest próbą zbiorczego spojrzenia na twórczość i życiorys żyjącego w latach 1746–1828 wybitnego hiszpańskiego malarza i grafika – **Francisca José de Goi y Lucientesa.**

Goya od najmłodszych lat wykazywał talent plastyczny. Po dwukrotnym odrzuceniu jego kandydatury  do Królewskiej Akademii Sztuk Pięknych w Madrycie, młody artysta wyjechał studiować we Włoszech, gdzie spędził rok. Po powrocie do kraju ożenił się z siostrą braci Bayeu, trójki wpływowych aragońskich malarzy, z których najstarszy, Francesco, był dawnym mistrzem Goi. 

Właśnie dzięki protekcji szwagra obiecujący malarz w 1775 roku trafił na hiszpański **dwór królewski**, gdzie tworzył obrazy, na podstawie których tkano gobeliny. Na początku lat 80. XVIII wieku Goya został objęty mecenatem znamienitych hiszpańskich rodów; wsławił się wtedy jako utalentowany portrecista. Szybko piął się po szczeblach kariery i w 1789 roku uzyskał tytuł malarza nadwornego nowej pary królewskiej – Karola IV i Marii Ludwiki Parmeńskiej.

Jesienią 1792 roku, Goya poważnie **zachorował** – prawie rok walczył ze śmiercią, paraliżem i ślepotą.  Doszedł do zdrowia tylko częściowo; pozostał głuchy do końca życia. 

Malarz utrzymał posadę nadwornego malarza przez kolejne dekady, pomimo choroby i zawirowań historii – kolejno abdykacji królewskiej pary w 1808 roku na rzecz Józefa Bonaparte \(w tym okresie powstał cykl grafik _Okropności wojny_ obrazujący głód i cierpienie wywołane okupacją Hiszpanii przez wojska napoleońskie\), upadku Napoleona i objęcia władzy przez Ferdynanda VII.

Goya opuścił Madryt dopiero w 1819 –  nabył położoną na obrzeżach miasta posiadłość nazywaną później Domem Głuchego, gdzie po zażegnaniu nawrotu dolegliwości choroby stworzył słynny cykl 14 pesymistycznych malowideł nazywanych _Czarnymi obrazami._ W 1824 artysta wyemigrował do Bordeaux we Francji, gdzie tworzył swoje ostatnie prace; ze względu na fatalny wzrok używał przy ich tworzeniu  szkła powiększającego. Francisco Goya 2 kwietnia 1828 doznał wylewu, po którym zapadł w śpiączkę i zmarł w nocy z 15 na 16 kwietnia 1828 roku w wieku 82 lat.

Utwór Kaczmarskiego pełen jest nawiązań do twórczości i życia Goi. Oto niektóre z nich:

- **„Głuchy zdycha mało godnie”**_–_ refren piosenki nawiązuje do choroby malarza i autoportretu \(widocznego na ilustracji\), przedstawiającego chorego Goyę z jego lekarzem;
 - „**Nagiej Mai pierś dziewczęca”** _–_ Kaczmarski odnosi się tu do słynnego [obrazu](https://upload.wikimedia.org/wikipedia/commons/7/74/Maja\_desnuda\_%28museo\_del\_Prado%29.jpg); według niektórych opinii do aktu pozowała księżna Alba – wieloletnia przyjaciółka, być może także kochanka Goi. „Maja”, choć zapisana w wierszu wielką literą, nie jest imieniem przedstawionej na obrazie postaci, a hiszpańskim określeniem atrakcyjnej, kokietującej mieszczanki.
 - **„Saturn zżera własne dzieci”**_–_ [Saturn pożerający własne dzieci](https://upload.wikimedia.org/wikipedia/commons/8/82/Francisco\_de\_Goya%2C\_Saturno\_devorando\_a\_su\_hijo\_%281819\-1823%29.jpg) to jeden ze słynnych _Czarnych obrazów;_
 - **„W nieme niebo wznosi oczy zakopany w piachu pies”** _–_ [_Pies_](https://upload.wikimedia.org/wikipedia/commons/3/38/Goya\_Dog.jpg) również należy do grona _Czarnych obrazów;_
 - **„I na sabat go poniosą, gdzie się wiedźm odbędzie sąd”** – _[Sabat czarownic](https://upload.wikimedia.org/wikipedia/commons/a/a8/El\_Aquelarre.jpg)–_ jeden z namalowanych na ścianach Domu głuchego _czarny obraz;_
 - **„Zapluwają się staruchy”** _–_ [_Dwie staruchy jedzące zupę_](https://upload.wikimedia.org/wikipedia/commons/c/cf/Viejos\_comiendo\_sopa.jpg) to malowidło ścienne z cyklu _Czarnych obrazów;_
 - **„Grzebie w trzewiach wyzwolonych lepki od wolności miecz”** – [_Oto zło_](http://www.napoleonguide.com/images/goya46.jpg) jest jedną z rycin zawartych w cyklu _Okropności wojny_;
 - **„Osioł człeczy los odmierza”** – jest to nawiązanie do ryciny [_Żebym wiedział, na co umrze_](https://upload.wikimedia.org/wikipedia/commons/d/d0/Goya\_\-\_Caprichos\_%2840%29.jpg) wydanej w 1799 roku w cyklu _Kaprysy_.