---
title: 'Ballada o okrzykach'
author: DX
pub_date: '2011-12-02 17:37:49.668051+00:00'
---

#zwrotka
Stałem wśród tłumu rzymskiej ulicy, [C C7]
Krzyczałem też jakieś słowa. [F G C (F C)]
Nad nami Cesarz i dostojnicy [C C7]
W szatach swych purpurowych. [F G C (F C)]
Szczytu sięgało to uniesienie, [a e]
Gdzieniegdzie lśniła już broń! [F G]
Gdy nagle, jakby ponad tym wrzeniem, [C F]
Cesarz wzniósł swoją dłoń. [C G C (F C)]

#refren
>Zagrzmiały trąby! Bębny i kotły! [a E a E a]
>Zalśniły czerwień i złoto! [F G a (E a)]
>Kwaśne nastroje jakby wymiotło. [a E a E a]
>Zakrzyknęliśmy z ochotą: [F G a]
>„On tu jest prawem! On tu jest siłą! [a E a E a]
>On sprawiedliwość wymierza!”. [F G a]
>No i powiedzcie, jak można było [a G a G a]
>nie krzyczeć mu: „AVE CAESAR!!!”. [F a G a (G)]

@zwrotka
Stałem wśród tłumu w gotyckiej kaplicy,
W mroku ktoś perorował.
Nad nami biskup i dostojnicy
W szatach swych purpurowych.
Szczytu sięgało to uniesienie,
Aż łomotała skroń!
W oczy strzeliło ołtarza lśnienie,
A biskup podniósł dłoń.

@refren
>Zagrzmiały groźnie wielkie organy,
>Zadrżały złote lichtarze!
>Wszyscy padliśmy wnet na kolana,
>A potem padliśmy na twarze!
>Ach, ta wspaniałość tego kościoła!
>Ta wiara, co życie dała!
>No i powiedzcie, jak tu nie wołać:
>„BOGU NIECH BĘDZIE CHWAŁA!!!”.

@zwrotka
Stałem wśród tłumu w centrum stolicy,
Twarze wznieśliśmy ku górze.
Pierwszy Sekretarz i dostojnicy
Stali w chorągwi purpurze.
Szczytu sięgało już uniesienie,
Choć potu dławiła woń,
Gdy pierwszy sekretarz w pozdrowieniu
Do góry wzniósł swą dłoń.

@refren
>Zagrzmiały rozwieszone głośniki
>Wśród domów ze szkła i stali,
>A myśmy na to wznosili okrzyki!
>Transparentami machali!
>Te hasła! Flagi, których nie zliczę –
>Do dumy dość dają powodów!
>No i powiedzcie, jak tu nie krzyczeć:
>„PROGRAM PARTII PROGRAMEM NARODU!!!”. [F a G a]