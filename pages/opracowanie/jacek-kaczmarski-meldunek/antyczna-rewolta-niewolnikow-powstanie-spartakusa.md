---
title: 'Antyczna rewolta niewolników – powstanie Spartakusa'
author: 'Pan_Kmicic4'
pub_date: '2019-03-24 19:07:58.005768+00:00'
url1: 'https://antyczny.blog/2017/10/07/spartakus-gladiator-ktory-zatrzasl-rzymem/'
url2: 'https://pl.wikipedia.org/wiki/Spartakus'
image: notes/spartakus_1960_kirk_douglas_12.jpg
image_full: https://storage.googleapis.com/piosenka-media/media/notes/spartakus_1960_kirk_douglas_12.jpg
image_thumb: https://storage.googleapis.com/piosenka-media/media/notes/spartakus_1960_kirk_douglas_12.jpg.0x300_q85_upscale.jpg
image_url: https://wypozycz-film.pl/wp-content/uploads/2019/01/spartakus_1960_kirk_douglas_12.jpg
image_author: Russell Metty
---

Utwór inspirowany jest historią **Spartakusa**, żyjącego w latach ok. 109–71 p.n.e. gladiatora, który stanął na czele największego w historii starożytnego Rzymu powstania niewolników.

Losy Spartakusa przed wybuchem powstania są bardzo niejasne.  Najprawdopodobniej pochodził z **Tracji** \(tereny dzisiejszych Bałkanów\), na co wskazuje jego szkolenie gladiatorskie przeprowadzone w trackim systemie. Przypuszczalnie był dezerterem z rzymskiej armii, potem rozbójnikiem. Ponownie schwytany przez Rzymian został sprzedany do szkoły gladiatorów w Kapui, gdzie szkolił adeptów szermierki. Szybko awansował w hierarchii ze względu na swoją  wyjątkową tężyznę fizyczną i umiejętności bojowe, jednak los niewolnika nie odpowiadał Trakowi.

W 73 r. p.n.e. Spartakus stanął na czele buntu w szkole gladiatorów w Kapui. Buntownikom udało się uciec i schronić się na zboczach Wezuwiusza, który stał się główną twierdzą powstańców. Grupa z każdym dniem powiększała się o kolejnych niewolników i chłopów, osiągając liczbę 10 tysięcy osób. Zaniepokojeni Rzymianie wysłali armię przeciw rebeliantom notorycznie grabiącym okolice. W bitwie pod Wezuwiuszem armia Spartakusa rozbiła szeregi wroga, po czym rozpoczęła ucieczkę na północ Italii. Konflikty w dowództwie doprowadziły jednak do rozbicia liczącej wtedy już ponad 70 tysięcy osób grupy, której część odłączyła się od innych i w krótkim czasie została rozgromiona przez legiony. Na fali kolejnych sukcesów militarnych wojska Traka dotarły na północ, z której jednak, wbrew protestom Spartakusa, zawróciły na południe, prawdopodobnie w celu dalszych grabieży Italii.

 W obawie przed atakiem na stolicę cesarstwa dowództwo rzymskiej kampanii powierzono **Markowi Licyniuszowi Krassussowi**. Armia gladiatorów chciała dostać się na Sycylię, jednak zaatakowana została przez siły Krasussa. W ostatecznej bitwie nad rzeką Silarus w 71 r. p.n.e. armia powstańców została rozbita, Spartakus zginął w walce, a jego ciało nie zostało odnalezione. Ku przestrodze dla innych buntowników ukrzyżowano wzdłuż głównej drogi prowadzącej do Rzymu około sześciu tysięcy niewolników, którzy ocaleli z przegranej bitwy.

W piosence tytułowy meldunek, opierający się na propagandowych deklaracjach efektywności gospodarki i ideowości klasy robotniczej, zdaje się przewidywać nieuchronność buntu poniżonych. Majestatyczne frazesy o pracy na rzecz Rzymian kończy podpis przywódcy największej antycznej rewolty niewolników. Utwór miał być włączony do nigdy nieukończonego programu **_Niewolnicy_**, który zgodnie ze słowami Kaczmarskiego _wykorzystując realia świata antycznego, mówić miał o ubezwłasnowolnieniu polskiego społeczeństwa; od robotników począwszy, na środowisku artystycznym i naukowym kończąc._ Wydarzenia z lat 1980/1981 zaprzeczyły  założeniom programu, a napisane już piosenki zostały włączone do płyty _Krzyk,_ nagranej w 1981 roku.

Zobacz również drugą piosenkę z niedokończonego programu _Niewolnicy_:

- [Pustynia ’80](https://www.piosenkaztekstem.pl/opracowanie/jacek\-kaczmarski\-pustynia\-80/)