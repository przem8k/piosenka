---
title: 'Maj 1968 we Francji'
author: 'DX'
pub_date: '2018-08-12 19:22:08.357870+00:00'
url1: 'https://pl.wikipedia.org/wiki/Maj_1968'
image: notes/1968_bordeaux.jpg
image_full: https://storage.googleapis.com/piosenka-media/media/notes/1968_bordeaux.jpg
image_thumb: https://storage.googleapis.com/piosenka-media/media/notes/1968_bordeaux.jpg.0x300_q85_upscale.jpg
image_src_url: https://commons.wikimedia.org/wiki/Category:May_1968_protests_in_Bordeaux#/media/File:1968-05_%C3%89v%C3%A8nements_de_mai_%C3%A0_Bordeaux_-_Rue_Paul-Bert_2.jpg
image_author: 'Tangopaso'
image_license: domena publiczna
---

Piosenka inspirowana jest niepokojami społecznymi we Francji w maju 1968 roku.

Zapoczątkowany jako strajk studencki paryskiej Sorbony, ruch protestu szybko objął cały kraj i wszystkie warstwy społeczne: strajkowały m.in. państwowa kolej SNCF, linie lotnicze Air France, pracownicy teatrów, niemalże cały przemysł metalowy i chemiczny. Samego 10 maja protestujący w Paryżu studenci zbudowali 60 barykad ulicznych.

Wydarzenia te wpisywały się w nurt protestów młodzieży lat 1967–1968 obejmujących wiele państw zachodnich \(w tym [Polskę](https://www.piosenkaztekstem.pl/opracowanie/jacek\-kaczmarski\-doswiadczenie\-marzec\-68/)!\). W przypadku Francji ogólną przyczyną strajków była rosnąca popularność liberalnych i lewicowych postulatów społecznych: liberalizacja uczelni, równouprawnienie kobiet – w tym dostęp do antykoncepcji i aborcji – i idący z tym w parze sprzeciw wobec konserwatywnego i postrzeganego jako autorytarny rządu Charlesa de Gaulla. Jednym z oryginalnych żądań strajkujących studentów z Nanterre było prawo studentów przeciwnych płci do odwiedzania się nawzajem w sypialniach akademików.

Stanisław Staszewski, mieszkający w czasie strajków na emigracji w Paryżu, maluje raczej nieprzychylny obraz protestującej młodzieży, uosobionej w postaci znudzonej i cynicznej Marianny \(Marianna to imię kobiety–symbolu republiki francuskiej\), szukającej wrażeń na barykadach \(_O jak klawo, o jaka draka!_\). Mariannie kibicuje jeszcze bardziej znudzona ciotka Idalia – jej postać bywa interpretowana jako Związek Radziecki, może również chodzić o starsze pokolenie Francuzów o sympatiach lewicowych, żyjące na przedmieściach i z daleka kibicujące strajkującej młodzieży \(_Wszak dziecko spleen dławi, niech trochę się zabawi | Niech pofika, Nike barykad_\).