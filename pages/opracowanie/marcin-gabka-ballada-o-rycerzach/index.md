---
title: 'Ballada o rycerzach'
author: Baltazar
pub_date: '2020-10-24 12:03:04.571967+00:00'
link_youtube: https://www.youtube.com/watch?v=ZjeURZEhL0g
capo_fret: 3
---

#a
Przybyli rycerze 	[a]
odziani w pancerze,	[C]
gorliwi, odważni,	[d]
niezłomni w swej wierze.	[a E]

#b
Przybyli na koniach,	[a G]
z hełmami na skroniach,	[F a]
ze śpiewem na ustach,	[d a]
z mieczami w swych dłoniach.   [E a]

#c
Odwieczne marzenia	[a C]
w momencie spełnienia: 	[D E]
nadchodzi bój krwawy, 	[a G]
bez chwili wytchnienia!	[F E]

#ref
>Dowódca spojrzał na nich wzrokiem swym spokojnym:    [a G a]
>„O, widzę, chłopcy, że aż rwiecie się do wojny!	        [a G C]
>Więc chwyćcie noże, wielkie dla was mam zadanie:      [C G C G]
>odmaszerować na ziemniaków obieranie!”                       [a E a] 

@a
I oto rycerze
ściągnąwszy puklerze,
szorują patelnie
i myją talerze,

@b
szykują śniadania,
cerują ubrania,
zmiatają podłogi
i ścielą posłania.

@c
Ich wieczne marzenia
ta misja przemienia:
rozpędza naiwne
ich wyobrażenia.

@ref
>Wtem ich dowódca po ramieniu klepiąc chwali:
>„No, chłopcy, całkiem nieźle żeście się spisali!
>Czas byście wreszcie razem z resztą kompanii,
>ruszyli w bój, to znaczy - z nami się napili!”

@a
I oto rycerze
rozpięli kołnierze
i każdy kieliszek
do rąk swoich bierze.

@b
Jedzenie i picie,
śmiech, żarty i tycie,
dziewczyny i tańce:
to właśnie jest życie!

@c
Tak oto marzenia
minęły jak tchnienia
i świat młode dusze
w dojrzałe przemienia.

@ref
>Dowódca zamilkł, w tył stoczywszy się z siedzenia,
>rycerze snem zmorzeni leżą na kamieniach,
>wartownik chrapie opierając się na łokciach,
>a piwo spływa mu po brodzie i paznokciach.

@a
I oto rycerze,
w swej śpiący kwaterze,
nie widzą, jak nagle
wróg oddział ich bierze.

@b
Bo śpiacy kompani
tak mocno są schlani,
że nawet nie piszczą,
gdy są zarzynani.

@c
Ich piękne marzenia
poranek przemienia,
choć żywi, przegrali,
bez próby walczenia.

@ref
>Dowódca do nich ani słowa już nie pisnął
>i opuścili w strachu to pobojowisko.
>Tak oto wstydem i porażką się okryli,
>do swego miasta rankiem cichcem powrócili.

@a
Lecz oto rycerze
przelękli się szczerze,
gdyż tłum rozkrzyczany
na ręce ich bierze.

@b
Bo wieść przyszła rano,
że wojnę wygrano,
lud wziął za zwycięzców
tą bandę pijaną.

@c
Więc co tam marzenia
i brak ich spełnienia!
Dziś ważne jest bronić
dobrego imienia!

@ref
>Rycerze rzekli więc do ludu mocnym głosem:
>„Tak! Myśmy właśnie ochronili was przed ciosem!
>Myśmy wśród potu, krwi, zwątpienia, wrogów fali,
>siebie niepomni dla was życie narażali!”

@a
Już chwała rycerzy
po mieście się szerzy
i król sam naprzeciw
z ukłonem im bieży.

@b
Lud woła z weselem:
„O, wybawiciele!”
i kwiaty stubarwne
pod nogi im ściele.

@c
Ich dawne marzenia
tu wśród uwielbienia,
przestają się liczyć,
nie warte wspomnienia.

@ref
>I król im rzecze: „Dzięki wam za ocalenie!
>Oto wam daję służbę, złoto i pierścienie
>i pałac, byście kierowali zeń wojskami!
>Niniejszym dziś mianuję was generałami!”

@a
I oto rycerze
w swej nowej kwaterze
na złotych fotelach
zasiedli przy sterze,

@b
skąd walczą wraz z nami,
choć - chorągiewkami,
wbitymi na mapie
tłustymi palcami...

@c
Tak oto marzenia
dobiegły spełnienia:
wojują – jak chcieli,
choć bez zagrożenia.

@ref
>I mówią dzisiaj do nas wspólnie zgodnym głosem:
>„Cóż, Bóg tak właśnie naszym pokierował losem!
>My wierzym w fakty, bierzem życie tak, jak leci.
>Inaczej chcielim, lecz marzenia są dla dzieci!”