---
title: 'Jeremi Wiśniowiecki - neofita, bo polityk?'
author: 'Pan_Kmicic4'
pub_date: '2019-04-25 14:13:46.798693+00:00'
url1: 'http://www.jarema.art.pl/1612.htm'
url2: 'https://www.newsweek.pl/wiedza/czarny-pr-kniazia-jeremiego/w29z427'
image: notes/67277a1cb6912bcd8e210c9912ce1838.jpg
image_full: https://storage.googleapis.com/piosenka-media/media/notes/67277a1cb6912bcd8e210c9912ce1838.jpg
image_thumb: https://storage.googleapis.com/piosenka-media/media/notes/67277a1cb6912bcd8e210c9912ce1838.jpg.0x300_q85_upscale.jpg
image_url: https://2.bp.blogspot.com/-RqMnUHqwT3c/WSDXF9dmO6I/AAAAAAAAA00/U8syL45VMaEcmWi42pxrOKZklzzSi7bNwCLcB/s1600/67277a1cb6912bcd8e210c9912ce1838.jpg
image_author: Grzegorz Kędzierski
---

Piosenka w dość luźny i stronniczy sposób odnosi się do życiorysu XVII\-wiecznego księcia i wojewody ruskiego \- **Jeremiego Wiśniowieckiego**, postaci znanej przede wszystkim jako ojciec króla Polski Michała Korybuta Wiśniowieckiego, jak i bohater "Ogniem i mieczem" \- pierwszej części  _Trylogii_ spod pióra Henryka Sienkiewicza.

Wiśniowiecki przyszedł na świat w 1612 roku. Osierocony, w wieku siedmiu lat trafił pod opiekę swojego stryja Konstantego, który kilka lat później wysłał młodzieńca w podróż po Europie, gdzie młody Jarema zyskał pierwsze doświadczenie wojskowe. Po powrocie do kraju uczestniczył w wielu wojnach i kampaniach m. in. w  wojnie smoleńskiej \(1633–1634\) i tłumieniu   powstania kozackiego Dymitra Huni \(1637–1638\). Jednocześnie rozwijał i zasiedlał swoje odziedziczone dobra ziemskie na terenach Ukrainy, które w szczytowym momencie objęły 18 tys. km kwadratowych. Niewątpliwie największą sławę przyniósł mu udział w tłumieniu **powstania Chmielnickiego** \(1648\-1651\), co zostało opisane przez Sienkiewicza na kartach jego powieści. Kniaź Jarema nie doczekał jednak końca buntu Kozaków, ponieważ zmarł nagle w 1651 roku, w wieku 39 lat w Pawołoczy, prawdopodobnie w wyniku epidemii. Księcia pochowano w krypcie klasztoru na Świętym Krzyżu.

Latami wokół Jaremy narosło wiele mitów, legend i kontrowersji. Oprócz rzekomego okrucieństwa i bezwzględności z jaką traktował kozaków, zarzucano mu również zmianę wiary ze względu na wyrachowanie i chęć uzyskania korzyści politycznych. Cały utwór Kaczmarskiego opiera się na tym domniemaniu dającym podstawę według słów autora do: _wytłumaczenia współczesnych kontekstów i zależności religii od polityki_.
Czy więc prawdą jest, że książę Wiśniowiecki przechrzcił się z powodu pragmatyzmu i chłodnej kalkulacji? **Absolutnie nie**.

Kniaź Jarema wychowywał się w rodzinie, która choć pochodziła z terenów litewskich, osiedliła się na Ukrainie i przyjęła wyznawane tam prawosławie, a także posługiwała się długi czas językiem staroruskim. Kuzyn księcia \- Piotr Mohyła \- był  archimandrytą Ławry Pieczerskiej, co pokazuje silne związki rodu Wiśniowieckiego z Cerkwią. Jednakże opieka sprawowana przez wuja \- będącego spolonizowanym katolikiem, a także edukacja u jezuitów stopniowo odwodziły Jaremę od prawosławia, na rzecz katolicyzmu. Decyzję o chrzcie rzymskim Wiśniowiecki podjął w wieku 20 lat, w 1632 roku.  Wszystko wskazuje, że Jarema przechrzcił się nie z pobudek karierowiczowskich, lecz z przekonania. Prawosławna szlachta nie była w tym czasie w żaden sposób dyskryminowana, czego przykładem jest znany skądinąd z "Ogniem i mieczem", wojewoda Adam Kisiel \- zagorzały wyznawca prawosławia. Przynależność do Cerkwi w żadnym stopniu nie wpływała na karierę polityczną, więc Jarema neofitą nie był \- na zmianę religii wpłynęły w jego przypadku długotrwałe przebywanie wśród katolików i prawdopodobnie odejście od prawosławia niedaleko z nim spokrewnionej rodziny Zbaraskich. Mimo zmiany wyznania Jeremi Wiśniowiecki  nie prześladował swej dawnej wiary, nakazał m.in. otoczyć opieką cerkiew w rodzinnym zamku, w której pochowani byli jego rodzice. 

Znamienną ciekawostką wydaje się fakt, że fundując monaster mharski, matka Jaremy, Raina z Mohyłów Wiśniowiecka zawarła w akcie fundacyjnym następującą klątwę:_"a ktoby tę fundację w przyszłości naruszać i kasować miał, albo na starożytną błahoczestywą wschodnią prawosławną wiarę następował i odmieniał \- tedy niech będzie nad nim klątwa!"_. 
Niektórzy tą klątwą starają się tłumaczyć tajemnicze zgony dwóch ostatnich Wiśniowieckich z linii królewskiej i brak pamiątek po Jaremie. 

Zobacz również inne piosenki Jacka Kaczmarskiego inspirowane _Trylogią_ Sienkiewicza:

- [Pan Podbipięta](https://www.piosenkaztekstem.pl/opracowanie/jacek\-kaczmarski\-pan\-podbipieta/)
 - [Pan Kmicic](https://www.piosenkaztekstem.pl/opracowanie/jacek\-kaczmarski\-pan\-kmicic/)
 - [Pan Wołodyjowski](https://www.piosenkaztekstem.pl/opracowanie/jacek\-kaczmarski\-pan\-wolodyjowski/)