---
title: 'Józef Kuraś'
author: Alek
pub_date: '2016-07-25 20:54:59.211682+00:00'
url1: https://pl.wikipedia.org/wiki/J%C3%B3zef_Kura%C5%9B
image: song_annotations/Jozef_Kuras_Ogien.jpg
image_full: https://storage.googleapis.com/piosenka-media/media/song_annotations/Jozef_Kuras_Ogien.jpg
image_thumb: https://storage.googleapis.com/piosenka-media/media/song_annotations/Jozef_Kuras_Ogien.jpg.0x300_q85_upscale.jpg
---

**Józef Kuraś**, ps. "**Ogień**", był żołnierzem Wojska Polskiego i Armii Krajowej, partyzantem na Podhalu w czasie II wojny światowej i jednym z dowódców oddziałów podziemia antykomunistycznego.

Jako żołnierz Wojska Polskiego walczył w kampanii wrześniowej, po kapitulacji przeszedł do oddziałów partyzanckich Konfederacji Tatrzańskiej, później do Armii Krajowej i wreszcie do Batalionów Chłopskich. W 1943 jego rodzina \(ojciec, żona i syn\) została zamordowana przez niemieckiego okupanta. W ostatnim dniu 1944 wysadził niemiecki pociąg, w styczniu 1945 rozbił, wraz z oddziałami Armii Ludowej, niemiecką kolumnę ciężarówek.

Po wojnie mianowany na szefa powiatowego Urzędu Bezpieczeństwa w Nowym Targu, objęty wewnętrznym śledztwem z grupą podwładnych zdezerterował i stworzył grupę antykomunistycznej partyzantki. W sierpniu 1946 w ataku na więzienie w Krakowie uwolnił kilkudziesięciu żołnierzy AK, WiN i NSZ. W latach 1945\-1947, oddział "Ognia" zabił ponad setkę funkcjonariuszy UB, milicjantów i żołnierzy NKWD. W lutym 1947 popełnił samobójstwo po osaczeniu jego oddziału przez Korpus Bezpieczeństwa Wewnętrznego.

Działalność Kurasia i jego oddziału po wojnie jest przedmiotem niegasnących do dziś **kontrowersji** – organizacje żydowskie wskazują na morderstwa dokonywane przez jego partyzantów na Żydach. Przedmiotem historycznego sporu pozostaje, czy morderstwa dokonywane były z pobudek antysemickich \(jak przekonuje Jan Tomasz Gross\), czy też z powodu przynależności ofiar do UB \(jak twierdzą podkomendni Kurasia\). Oddział "Ognia" oskarżany jest również o grabieże i gwałty.

Nigdy nie odnaleziono miejsca pochówku Kurasia. Pojawiły się głosy, że jego zwłoki zostały oddane Zakładowi Anatomii Prawidłowej Collegium Medicum UJ, gdzie zostały rozpoznane i "odbite" przez osoby przychylne jego działalności antykomunistycznej. Inny trop wiedzie \(również przez stoły prosektoryjne UJ\) do kwatery na Cmentarzu Rakowickim, gdzie woźni zabierali szczątki pozostałe po sekcjach zwłok na potrzeby studentów.