---
title: 'Niepewność'
author: 'Ewus'
pub_date: '2011-06-17 08:08:22.765487+00:00'
text_authors:
 - 'mariusz-zadura'
composers:
 - 'mariusz-zadura'
performers:
 - 'mariusz-zadura'
---

Ten dzień na zawsze w oczach mam
Kiedy stanąłem pierwszy raz
W szeregu takich jak ja sam
Chłopaków po dwadzieścia lat
Dowódca rzucił prosto w twarz
- Pytania to nie wasza rzecz!
Ojczyzna każe - Naprzód marsz!
Zdrajcom i tchórzom kula w łeb

>W ustach pochodu rudy kurz
>Od strachu oszalałą pierś
>I pewność, że nie wrócę już
>Zabrałem z sobą niosąc śmierć
>W pogardzie miałem życie wnet
>Cudze czy własne - jeden chłam
>Najstarsze prawo: wet za wet
>Zabij, gdy nie chcesz zginąć sam

Lecz los łaskawy dla mnie był
Wróciłem, choć bez obu rąk
Pluton przyjaciół w ziemi gnił
Ja jeden zobaczyłem dom
Lecz nigdy nie dość dużo krwi
Dusz inżynierom, psia ich mać
Wnet za rachunki cudzych krzywd
Poszedł swe życie oddać brat

>I znów pochodu rudy kurz
>Od strachu oszalałą pierś
>I pewność, że nie wróci już
>Zabrał ze sobą niosąc śmierć
>W pogardzie cudze życie wnet
>Tak jak i swoje własne miał
>Najstarsze prawo: wet za wet
>Zabij, gdy nie chcesz zginąć sam

I choć pokoju trąby dmą
Od Waszyngtonu aż po Krym
Czekam aż w hełm przywdzieje skroń
Jedyny mego brata syn