---
title: 'Kto się tej wody chociaż raz napije'
author: 'Pan_Kmicic4'
pub_date: '2018-12-30 19:37:12.211515+00:00'
url1: 'https://biografia24.pl/jacek-malczewski/'
ref1: '"Lekcja historii Jacka Kaczmarskiego" Iwona Grabska, Iwona Wasilewska'
image: notes/bde2d041445da044ffb70a3b1b4f.jpg
image_full: https://storage.googleapis.com/piosenka-media/media/notes/bde2d041445da044ffb70a3b1b4f.jpg
image_thumb: https://storage.googleapis.com/piosenka-media/media/notes/bde2d041445da044ffb70a3b1b4f.jpg.0x300_q85_upscale.jpg
image_src_url: https://f.allegroimg.com/original/031f29/bde2d041445da044ffb70a3b1b4f
image_author: 'Jacek Malczewski'
image_license: Domena publiczna
---

Utwór inspirowany jest cyklem obrazów **Jacka Malczewskiego** pt. "**Zatruta studnia**". Seria obejmuje 5 płócien powstałych w latach 1905\-1906. Szczególną inspiracją dla wiersza Kaczmarskiego, wydaje się być ostatnia praca z cyklu: "**Zatruta studnia V**".

Dzieło przedstawia dorodną postać kobiety w futrze i jakuckiej czapce. Jej wzrok spoczywa na znajdującej się tuż obok tytułowej studni. Za bohaterką rozciąga się zimowy krajobraz, w którego głębi można dostrzec \(jak w każdym obrazie serii\) sylwetkę krakowskiego Kopca Kościuszki. W Krakowie Malczewski rozpoczynał swoją edukację artystyczną, był profesorem, a później rektorem krakowskiej ASP. Również w tym mieście zmarł w 1929 roku.

Symbolika motywu zatrutej studni, do dziś budzi emocje badaczy. Zdaniem współczesnego Malczewskiemu poety Lucjana Rydla, treść cyklu odnosi się do "_dawnej krynicy narodowej myśli_", z której mieli czerpać nasi przodkowie, a którą złe siły zatruły tak skutecznie, że męka i poświęcenie narodu nie są w stanie jej uzdrowić. Inni badacze wskazują na wodę, jako zwierciadło losu. W ich interpretacji zatruta studnia ma symbolizować trudną i pełną problemów drogę, do osiągnięcia swych celów.

W poetyckiej interpretacji Kaczmarskiego scena z obrazu ma miejsce na lodowej, syberyjskiej pustyni. Źródło wypływające spod lodu byłoby krystalicznie czyste, gdyby nie domieszka jadowitej cieczy, sączącej się z ciał poprzedników. Zatruta studnia zdaje się tu być nośnikiem narodowej tradycji, naszą polską historią pełną zarówno momentów tryumfu, jak i tragicznych wydarzeń. Odpornym na truciznę poeta przewiduje marną przyszłość; odrzucając i zapominając o przeszłości kraju, zapomną o własnej tożsamości. Natomiast szafarka siedząca przy źródle, wydaje się być tutaj alegorią losu\- strażniczką kolei rzeczy. W ostatniej zwrotce Kaczmarski kieruje swoje słowa bezpośrednio do odbiorcy. Słuchacz, niedowierzający, obserwujący scenę z dystansu nie wie, że zatruta studnia dotyczy także jego. Naszą twarz rozjaśnia uśmiech i niewiara, co wskazuje na to, że mimo wypicia metaforycznej wody, my współcześni Polacy, nie jesteśmy w stanie pogodzić się z naszą przeszłością i staramy się jej wyprzeć\-"_W barłóg zawszony jak w weneckie łoże, sny wniosą które nie czują odmrożeń_".