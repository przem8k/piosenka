---
title: 'Akt abdykacji Stanisława Augusta Poniatowskiego'
author: 'PrzemekL'
pub_date: '2020-05-05 23:04:51.167678+00:00'
ref1: 'M. Żywirska, Ostatnie lata życia króla Stanisława Augusta, Warszawa 1975 str. 123-124'
image: notes/561px-Vigee_Stanislaw_Augustus.jpg
image_full: https://storage.googleapis.com/piosenka-media/media/notes/561px-Vigee_Stanislaw_Augustus.jpg
image_thumb: https://storage.googleapis.com/piosenka-media/media/notes/561px-Vigee_Stanislaw_Augustus.jpg.0x300_q85_upscale.jpg
image_src_url: https://pl.wikipedia.org/wiki/Stanis%C5%82aw_August_Poniatowski#/media/Plik:Vigee_Stanislaw_Augustus.jpg
image_author: 'Élisabeth Vigée-Lebrun'
image_license: domena publiczna
---

Oryginalny tekst aktu abdykacji sparafrazowany w ostatniej zwrotce piosenki:

„My,  Stanisław  August,  z  Bożej  Łaski  Król  Polski, Wielki Książę Litewski etc., etc., etc. 

Nie szukając w ciągu królowania naszego innych korzyści lub zamiarów, jak stać się użytecznymi ojczyźnie Naszej, byliśmy także tego zdania, iż opuścić należy tron w okolicznościach, w których rozumieliśmy, że oddalenie Nasze przyłoży się do powiększenia szczęścia współziomków Naszych lub też przynajmniej umniejsza ich nieszczęścia; 

przekonani teraz, że pieczołowitość Nasza na nic się ojczyźnie Naszej nie przyda, kiedy nieszczęśliwa zdarzona w niej insurekcja pogrążyła ją w teraźniejszy  stan  zniszczenia,  i  rozważywszy,  że  środki  względem  przyszłego  losu  Polski  koniecznie potrzebne z powodu naglących okoliczności, a od Najjaśniejszej Imperatorowej Wszech Rosji i innych sąsiednich mocarstw przedsięwzięte, jedynymi są do przywrócenia pokoju i spokojności współobywatelom Naszym, których dobro zawsze było najmilszym przedmiotem starań Naszych — 

postanowiliśmy przeto z przywiązania do spokojności publicznej oświadczyć, tak jako też niniejszym aktem najuroczyściej ogłaszamy, że wolnie i z własnej woli wyrzekamy się bez ekscepcji wszelkich praw Naszych do Korony Polskiej,do Wielkiego Księstwa Litewskiego i innych należących do nich krajów, jako też znajdujących się w nich posesji i przynależytości; akt ten uroczysty abdykacji korony i rządu Polski  w  ręce  Najjaśniejszej  Imperatorowej  Wszech  Rosji  składamy  dobrowolnie  i  z  tą  rzetelnością, która postępowaniem Naszym w całym życiu kierowała. 

Zstępując z tronu, dopełniamy ostatniego obowiązku królewskiej godności, zaklinając Najjaśniejszą Imperatorową, ażeby macierzyńską swą dobroczynność na tych rozciągnęła, których królem byliśmy, i to wielkości Jej duszy działanie wielkim swym sprzymierzeńcom udzieliła. Akt niniejszy dla większego waloru podpisaliśmy i pieczęć nań Naszą wycisnąć  rozkazaliśmy. 

Działo  się  to  w  Grodnie  dnia  25  listopada,  a  roku  32  panowania  Naszego. Stanisław August, król”.