---
title: 'Karnawał w „Victorii” - niewąski bal elity III RP'
author: Pan_Kmicic4
pub_date: '2019-08-08 16:09:49.365379+00:00'
image: notes/en_magdalenka_walesa_michnik_970.jpeg
image_full: https://storage.googleapis.com/piosenka-media/media/notes/en_magdalenka_walesa_michnik_970.jpeg
image_thumb: https://storage.googleapis.com/piosenka-media/media/notes/en_magdalenka_walesa_michnik_970.jpeg.0x300_q85_upscale.jpg
image_url: https://i.wpimg.pl/O/644x412/i.wp.pl/a/f/jpeg/32737/en_magdalenka_walesa_michnik_970.jpeg
---

Piosenka to satyra wyśmiewająca polską klasę polityczną z okresu przemian ustrojowych. Utwór został zainspirowany  twórczością **Stanisława Grzesiuka** – warszawskiego pieśniarza, nazywanego bardem Czerniakowa. 

Wykorzystując melodię piosenki _[U Bronki wstawa](https://www.youtube.com/watch?v=p6rgax9hf4o)_ i typowy dla Grzesiuka knajacki, uliczny żargon, _Karnawał w Victorii_ prześmiewczo opisuje elity polityczne III RP z pierwszej połowy lat 90. Postacie z utworu miały swoich odpowiedników w rzeczywistości, a znaczenie poświęconych im zwrotek \(w większości złośliwych i uszczypliwych\) wyjaśniamy poniżej:

- _Lech_ – **Lech Wałęsa** _–_ pierwszy przywódca _Solidarności_ i pierwszy prezydent III RP. W czasie _karnawału_ polityk zapowiada twarde rozprawienie się ze swoimi przeciwnikami, którzy starają się mu zaszkodzić i go skompromitować. Ironiczny wydaje się fakt, że osobą, która najbardziej utrudniała karierę Wałęsie, był sam Wałęsa, którego ego i pewność siebie \(zaznaczone przez Kaczmarskiego\), sprawiły, że nie został ponownie wybrany na głowę państwa.

- _Waldi „Gaduła” –_ **Waldemar Pawlak**_–_ polityk PSL, dwukrotny premier Polski w latach 1992 i 1993–1995. Kąśliwa strofa poświęcona Waldemarowi Pawlakowi wyśmiewa jego pokorny i cichy charakter, z którego słynął. Po tak zwanej _nocnej zmianie_, czyli odwołaniu rządu Jana Olszewskiego, w 1992 misję stworzenia nowego gabinetu prezydent powierzył właśnie Pawlakowi, który przez miesiąc pełnił funkcję premiera. Była to szansa, by jego kariera nabrała ogromnego rozpędu. Niepowodzenie polityka ludowców to zapewne powód, dla którego Waldi „Gaduła” \(który notabene gadułą rzecz jasna nie był\), snuje się po bankiecie i szuka pocieszenia.

- _Tadzio „Piorun”_ – **Tadeusz Mazowiecki** – działacz opozycji demokratycznej, ostatni premier PRL\-u, jak również pierwszy premier III RP. Starszy i szanowany polityk, zostaje przez Kaczmarskiego potraktowany dość łagodnie – Mazowiecki trzyma się z dala od pijącej hałastry i zachowuje kulturę jako człowiek obyty i światowy. Złośliwością pozostaje nadany mu przydomek – słynący z małej charyzmy, powolności i flegmatyczności polityk nazwany zostaje „piorunem”, co oczywiście nie oddaje faktycznego stanu rzeczy.

-  _„Słodki Olo”_  – **Aleksander Kwaśniewski** – działacz PZPR, minister, dwukrotny prezydent Polski w latach 1995–2005. Mieszanie przez niego _hary z kokakolą_ stanowi metaforę rozterek postkomunistów dotyczących ewentualnych koalicji i ich politycznej przyszłości. Olo staje więc przed wyborem między przyłączeniem się do nowego nurtu polskiej polityki a pozostaniem w otoczeniu swoich partyjnych kolegów z czasu PRL\-u. Ostatecznie Kwaśniewski wybrał drugą opcję i został \(wraz z L. Millerem i J. Oleksym\) jednym z założycieli koalicji SLD, z ramienia którego wybrany został dwukrotnie na najwyższy urząd w państwie.

- _Kudłaty Józek_ – **Józef Oleksy** – polityk PZPR, działacz SLD, premier w latach 1995–1996. Oleksy miesiąc po napisaniu piosenki przejął _wózek_ po Pawlaku i został jego następcą w fotelu premiera. Złośliwy jest nadany mu przez Kaczmarskiego epitet – kudłaty Józek w rzeczywistości mógł pochwalić się co najwyżej bujną łysiną.

- _Miecio „Żużel”_ – **Mieczysław Wachowski** – bliski współpracownik Lecha Wałęsy, szef jego gabinetu w latach 1990–1995. Ostatnia „gwiazda” karnawału zarysowana zostaje jako brutal, którego zdenerwowanie może skończyć się bardzo niebezpiecznie – Kaczmarski miał tu na myśli mającą miejsce tydzień przed napisaniem piosenki dymisję zastępcy szefa gabinetu Wałęsy Lecha Falandysza, której przyczyną miała być trudność kontaktów z Wachowskim. Nazywany szarą eminencją III RP, słynący z tajemniczości polityk otrzymał w utworze przydomek „Żużel”, co stanowi nawiązanie do pasji Miecia –  urodzony w Bydgoszczy Wachowski był namiętnym fanem sportów żużlowych.