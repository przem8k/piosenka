---
title: 'Wiszą zdrajcy – takie czasy'
author: 'Pan_Kmicic4'
pub_date: '2018-12-28 20:27:21.510123+00:00'
url1: 'https://niezalezna.pl/92164-procesy-zdrajcow-targowiczan'
url2: 'https://pl.wikipedia.org/wiki/Konfederacja_targowicka'
ref1: '"Lekcja historii Jacka Kaczmarskiego" Iwona Grabska, Iwona Wasilewska'
image: notes/Norblin__Wieszanie_na_Rynku_Starego.jpg
image_full: https://storage.googleapis.com/piosenka-media/media/notes/Norblin__Wieszanie_na_Rynku_Starego.jpg
image_thumb: https://storage.googleapis.com/piosenka-media/media/notes/Norblin__Wieszanie_na_Rynku_Starego.jpg.0x300_q85_upscale.jpg
image_src_url: http://altiok.blox.pl/resource/Norblin__Wieszanie_na_Rynku_Starego.jpg
image_author: 'Jan Piotr Norblin'
image_license: Domena publiczna
---

Piosenka inspirowana jest rysunkiem Jana Piotra Norblina pt. **„Wieszanie zdrajców na Rynku Starego Miasta w Warszawie, 1794 r.”**

Grafika przedstawia autentyczną scenę egzekucji członków **konfederacji targowickiej**: hetmana wielkiego koronnego Piotra Ożarowskiego, marszałka Rady Nieustającej Józefa Ankwicza i hetmana polnego litewskiego Józefa Zabiełło. Kaźń kolaborantów miała miejsce na Rynku Starego Miasta w Warszawie. Czwarty skazany, biskup inflancki Józef Kazimierz Kossakowski, po zdjęciu święceń kapłańskich został powieszony przed kościołem św. Anny. Norblin obserwował te wydarzenia jako bierny świadek, co pozwoliło mu przełożyć nienawistne emocje tłumu na swoje dzieło.

Konfederacja targowicka była spiskiem magnackim zawiązanym w nocy z 18 na 19 maja 1792 r. w Targowicy \(choć de facto 27 kwietnia 1792 r. w Petersburgu\), pod patronatem cesarzowej Rosji Katarzyny II. Targowiczanie otwarcie sprzeciwili się postanowieniem Sejmu Czteroletniego i Konstytucji 3 maja, które uznali za zdradę stanu. Wystąpienie konfederatów dało asumpt Rosji do interwencji militarnej na terenie Rzeczpospolitej, zakończonej klęską wojsk polskich. Porażka Polaków i dołączenie króla Stanisława Augusta Poniatowskiego do konfederacji stały się bezpośrednimi przyczynami **drugiego rozbioru Polski**.

Konfederację targowicką rozwiązano we wrześniu 1793 r., a w jej miejsce utworzono konfederację grodzieńską, której zadaniem miało być opracowanie traktatu wieczystej przyjaźni pomiędzy Rzeczpospolitą i Rosją. Większość czołowych targowiczan została później skazana i stracona w czasie insurekcji kościuszkowskiej w 1794 r. Wobec nieobecności części osądzonych przywódców kolaborantów straceń dokonywano _**in effigie** –_ na szubienicach wieszano portrety konfederatów.