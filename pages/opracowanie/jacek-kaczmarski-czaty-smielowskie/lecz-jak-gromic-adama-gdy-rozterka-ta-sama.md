---
title: 'Lecz jak gromić Adama, gdy rozterka ta sama'
author: 'Pan_Kmicic4'
pub_date: '2018-11-25 14:25:55.908381+00:00'
url1: 'https://regionwielkopolska.pl/dzieje-wielkopolski/wazniejsze-wydarzenia/adam-mickiewicz-w-wielkopolsce.html'
url2: 'http://www.kaczmarski.art.pl/tworczosc/wiersze/czaty-smielowskie/'
image: notes/smielow-fot.-brunon-cynalewski-mnp-mini.1285591423.jpg
image_full: https://storage.googleapis.com/piosenka-media/media/notes/smielow-fot.-brunon-cynalewski-mnp-mini.1285591423.jpg
image_thumb: https://storage.googleapis.com/piosenka-media/media/notes/smielow-fot.-brunon-cynalewski-mnp-mini.1285591423.jpg.0x300_q85_upscale.jpg
image_src_url: http://regionwielkopolska.pl
---

Utwór został napisany w 1995 roku jako podsumowanie pobytu Kaczmarskiego w zabytkowym, wielkopolskim **pałacu w Śmiełowie.** Owocem przebywania w tym malowniczym miejscu był wydany rok później program _Pochwała Łotrostwa_. 

Wspomniana wyżej klasycystyczna willa została zbudowana w 1797 roku dla regenta grodzko\-poznańskiego Andrzeja Gorzeńskiego. Pierwszy właściciel pałacu należał do masonerii, dlatego też we wnętrzu można odnaleźć sporo elementów wolnomularskich \(_Gdzie masońskie fartuszki i młotki_\).

W 1831 roku w pałacu zatrzymał się Adam Mickiewicz, podróżujący \(nieśpiesznie\) do Królestwa Polskiego, gdzie miał zamiar dołączyć do Powstania listopadowego. W międzyczasie pod przybranym nazwiskiem zwiedzał Wielkopolskę i wdał się w głośny romans z Konstancją Łubieńską. Ostatecznie poeta nie dotarł do powstania przed jego upadkiem, opuścił Polskę i  – jak miało się okazać – już nigdy do niej nie powrócił. Dziś w pałacu w Śmiełowie mieści się Muzeum Adama Mickiewicza, będące oddziałem Muzeum Narodowego w Poznaniu.

Piosenka _Czaty Śmiełowskie_ jest pastiszem twórczości Mickiewicza \(którego rozterki Kaczmarski odczytywał jako analogiczne do swoich własnych\), nawiązującym formą do ballady „Czaty”_:_

_Z ogrodowej altany wojewoda zdyszany_

_Bieży w zamek z wściekłością i trwogą._

_Odchyliwszy zasłony, spojrzał w łoże swej żony,_

_Pojrzał, zadrżał, nie znalazł nikogo._