---
title: '"Pokrewieństwo" z Jakubem Jasińskim'
author: 'Adam Leszkiewicz'
pub_date: '2016-06-19 20:13:58.277030+00:00'
url1: 'http://www.wielcy.pl'
url2: 'https://pl.wikipedia.org/wiki/Jakub_Jasi%C5%84ski_(genera%C5%82)'
image: song_annotations/Jakub_Jasinski._Якуб_Ясінскі_XIX.jpg
image_full: https://storage.googleapis.com/piosenka-media/media/song_annotations/Jakub_Jasinski._Якуб_Ясінскі_XIX.jpg
image_thumb: https://storage.googleapis.com/piosenka-media/media/song_annotations/Jakub_Jasinski._%D0%AF%D0%BA%D1%83%D0%B1_%D0%AF%D1%81%D1%96%D0%BD%D1%81%D0%BA%D1%96_XIX.jpg.0x300_q85_upscale.jpg
---

„_A ponoć moim krewnym był żołnierz poeta,_
_co za Kościuszki szyj chciał biskupów, magnatów,_
_ach, czyżbym po nim przejął jakobiński nietakt_
_i czci brak dla błękitnej krwi i purpuratów_”.

Kaczmarski powołuje się tu na rzekome pokrewieństwo z Jakubem Jasińskim; w wywiadzie\-rzece "Pożegnanie barda" tak komentował ten fragment: „Kiedy było wiadomo, że interesuję się historią i piszę piosenki o historii, to krewni krewnych wyszukali mi jakieś parantele – właśnie przez babcię Strejlauową – z Jakubem Jasińskim. Tak więc te akurat słowa piosenki Drzewo genealogiczne są prawdziwe…".

Jednak według „Wielkiej Genealogii Minakowskiego” Jakub Jasiński nie był krewnym Jacka Kaczmarskiego: nie ma mowy o byciu „przodkiem”,„spokrewnieniu”, ani genetycznym „przejmowaniu” czegokolwiek; poeci byli natomiast bardzo dalekimi powinowatymi – zresztą nie przez babcię ze strony ojca, ale przez rodzinę ciotki, Bogny Kaczmarskiej. Konkretnie: Jakub Jasiński był bratem bratowej praprapradziadka szwagra wujka \(pociota\) Jacka Kaczmarskiego.

Przekazy o powinowactwie z Jasieńskim musiał wnieść do rodziny Jerzy Sokorski, który poślubił Bognę Kaczmarską około 1950 roku. Albo więc przekazy te dotarły do Kaczmarskiego już przekłamane, albo samemu coś przekłamał – nieświadomie, źle zapamiętując, czy też świadomie mitologizując szczątkowe, niepotwierdzone informacje; w każdym razie był Kaczmarski jedynie dalekim powinowatym dalekiego powinowatego Jakuba Jasińskiego. Nazwanie go „swoim krewnym” to mocna licentia poetica, jednak sprawa genealogicznego powiązania nie jest całkowicie zmyślona.