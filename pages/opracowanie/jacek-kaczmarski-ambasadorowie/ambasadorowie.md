---
title: 'Ambasadorowie'
author: DX
pub_date: '2015-12-13 11:22:10.847450+00:00'
url1: https://pl.wikipedia.org/wiki/Ambasadorowie
url2: https://www.google.com/culturalinstitute/asset-viewer/the-ambassadors/bQEWbLB26MG1LA?hl=en
ref1: Lekcja historii Jacka Kaczmarskiego - Iwona Grabska, Diana Wasilewska
image: song_annotations/hans_holbein_the_ambassadors.jpg
image_full: https://storage.googleapis.com/piosenka-media/media/song_annotations/hans_holbein_the_ambassadors.jpg
image_thumb: https://storage.googleapis.com/piosenka-media/media/song_annotations/hans_holbein_the_ambassadors.jpg.0x300_q85_upscale.jpg
---

"Ambasadorowie" to renesansowy portret dwojga dyplomatów francuskich namalowany przez **Hansa Holbeina** w 1533 roku w Londynie. Na obrazie przedstawieni są:

- **Jean de Dinteville** \(z lewej\) \- ówczesny ambasador francuski w Anglii i prawdopodobny zleceniodawca portretu.
 - **Georges de Selve** \(z prawej\) \- 25\-letni w momencie powstania obrazu biskup Lavaur i dyplomata francuski

Obraz przedstawia również kolecję szczegółowo odwzorowanych przedmiotów ułożonych między postaciami dyplomatów. Wśród nich rozpoznać można dwa globusy \(ziemski i niebieski, tj. przedstawiający mapę gwiazd na sferze niebieskiej\), trójkąt kreślarski, cyrkiel, ale również lutnię i księgę hymnów religijnych.

Wystający zza kotary po lewej stronie obrazu krucyfiks, jak również anamorficzna, czyli przedstawiona w zniekształconej w stosunku do reszty obrazu czaszka u stóp dyplomatów to prawdopodobne nawiązanie  do popularnego motywu nieuchronności śmierci, wyrażanego również przez motto **Jeana de Dinteville** \- "memento mori".