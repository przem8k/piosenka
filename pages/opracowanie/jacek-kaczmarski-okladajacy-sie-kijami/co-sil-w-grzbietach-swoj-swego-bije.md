---
title: 'Co sił w grzbietach swój swego bije'
author: 'Pan_Kmicic4'
pub_date: '2018-11-10 17:06:38.841902+00:00'
url1: 'https://pl.wikipedia.org/wiki/Trzylecie_liberalne'
url2: 'https://pl.wikipedia.org/wiki/B%C3%B3jka_na_kije'
image: notes/Riña_a_garrotazos.jpg
image_full: https://storage.googleapis.com/piosenka-media/media/notes/Riña_a_garrotazos.jpg
image_thumb: https://storage.googleapis.com/piosenka-media/media/notes/Ri%C3%B1a_a_garrotazos.jpg.0x300_q85_upscale.jpg
image_src_url: https://www.wga.hu/
image_author: 'Francisco Goya'
image_license: Domena publiczna
---

Piosenka inspirowana jest obrazem hiszpańskiego malarza okresu romantyzmu **Francisca Goi** pt. **„Bójka na kije”**.

Obraz przedstawia dwóch mężczyzn walczących ze sobą kijami w odosobnionym miejscu. Przeciwnicy zakopani są po kolana w błocie tak, że żaden z nich nie może uciec – brutalny pojedynek zakończy się najpewniej śmiercią jednego z nich.  Tradycja rozstrzygania w ten sposób sporów przypisywana jest różnym regionom Hiszpanii. Sam obraz odczytywany jest jako metafora bratobójczej walki, być może nawiązująca do współczesnych malarzowi starć w latach 1820–1823 \(trzylecie liberalne\) pomiędzy absolutystami, popierającymi Ferdynanda VII i liberałami opowiadającymi się za postępową konstytucją.

Dzieło zostało namalowane bezpośrednio na ścianie domu artysty, w ramach cyklu 14 malowideł nazywanego mianem _czarnych obrazów_, w mroczny sposób komentujących sytuację ówczesnej Hiszpanii. Kilkadziesiąt lat później malarz Salvador Martinez Cubells przeniósł obrazy na płótna, które obecnie znajdują się w zbiorach madryckiego Muzeum del Prado.

W zapowiedzi do piosenki Kaczmarski mówił, że _obraz ten dotyka jakichś mrocznych stron naszej społecznej natury, jeśli coś takiego jeszcze posiadamy_, wspominając też, że uznaje go za _idealną metaforę taktyki politycznej polskiej prawicy._