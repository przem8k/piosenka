---
title: 'Salamandra meksykańska'
author: Baltazar
pub_date: '2022-10-14 09:21:07.202790+00:00'
url1: https://pl.wikipedia.org/wiki/Ambystoma_meksyka%C5%84ska
url2: https://www.youtube.com/watch?v=34Vkpzb4snk&
image: notes/Axolotl-2193331_1280.webp.png
image_full: https://storage.googleapis.com/piosenka-media/media/notes/Axolotl-2193331_1280.webp.png
image_thumb: https://storage.googleapis.com/piosenka-media/media/notes/Axolotl-2193331_1280.webp.png.0x300_q85_upscale.png
image_url: https://en.wikipedia.org/wiki/File:Axolotl-2193331_1280.webp
image_author: LaDameBucolique
---

Salamandra \(ambystoma\) meksykańska \(potocznie aksolotl\) to endemiczny gatunek płaza zamieszkujący pierwotnie zimne wody dwóch meksykańskich jezior [Xochimilco](https://pl.wikipedia.org/wiki/Xochimilco) i [Chalco](https://pl.wikipedia.org/wiki/Chalco) \(2300 m n.p.m.\), aktualnie jeśli w ogóle da się ją jeszcze spotkać na wolności, to tylko w południowej części pierwszego z wymienionych jezior. Aksolotl pozostaje natomiast popularnym i łatwo dostępnym zwierzęciem hodowlanym.

To dorastające do około 30 cm stworzenie charakteryzuje się neotenią, czyli zdolnością rozrodu pojawiającą się w fazie larwalnej, co wynika z faktu, że aksolotl z powodu braku tyroksyny nigdy nie przekształca się w formę dojrzałą, choć ta zapisana jest potencjalnie w jego genach i da się osiągnąć poprzez podanie mu z zewnątrz tego hormonu. Dokonała tego po raz pierwszy polska badaczka Laura Kaufman, ujawniając tym sposobem nieistniejącą w naturze dorosłą salamandrę meksykańską, niejako stworzenie utracone w toku ewolucji. Naturalna, a więc larwalna forma aksolotla charakteryzuje się specyficznymi, pierzastymi skrzelami, dużą głową i drobnymi kończynami. Aksolotl żeruje nocą; wsparty palcami o dno  czatuje na ofiarę. To drapieżnik, który nie gardzi żadnym mięsem czy owadem, niejednokrotnie stosuje także kanibalizm. Posiada wyjątkową zdolność do regeneracji utraconych części ciała.

W azteckim języku nahuatl „axolotl” oznacza wodne bóstwo i otaczany był prawdopodobnie czcią jako święte zwierzę. Do dziś jego endemiczność i niezwykłe cechy pobudzają wyobraźnię i nasuwają skojarzenia z jakimś antycznym, tajemniczym stworzeniem.