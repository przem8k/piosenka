---
title: 'Śmierć Romana Kramsztyka'
author: 'Zbik'
pub_date: '2018-11-16 11:26:30.907202+00:00'
url1: 'https://www.jhi.pl/artykuly/malowali-sceny-z-getta-smierc-romana-kramsztyka,35'
image: notes/kramsztyk.png
image_full: https://storage.googleapis.com/piosenka-media/media/notes/kramsztyk.png
image_thumb: https://storage.googleapis.com/piosenka-media/media/notes/kramsztyk.png.0x300_q85_upscale.jpg
image_author: Roman Kramsztyk (Autoportret)
image_license: domena publiczna
---

Utwór opowiada o losach **Romana Kramsztyka**, znanego w międzywojniu malarza i rysownika. Kramsztyk studiował w Krakowie, Warszawie i Monachium; wiele podróżował, by ostatecznie zamieszkać w Paryżu, skąd jednak regularnie przyjeżdżał do Warszawy. 

Tam też zastał go wybuch wojny. Artysta znalazł się w getcie; według przekazów nie skorzystał z oferowanej mu przez przyjaciół – m.in. Jana Żabińskiego oraz Jarosława i Annę Iwaszkiewiczów – pomocy w ucieczce. Na swoich rysunkach pokazywał codzienny tragizm życia w getcie.

Kramsztyk zginął podczas pierwszej akcji likwidacyjnej. Świadkiem jego śmierci był malarz Samuel Puterman, który w swoim pamiętniku przedstawił ją następująco:

_Kramsztyk poszedł do swego mieszkania po kilka ołówków; o dziesiątej zaskoczyła go blokada, nie miał gdzie się skryć. Jakaś przypadkowa kula utkwiła mu w płucach; padł zalany krwią, nieprzytomny. \(...\) Dopiero po paru godzinach, gdy ucichły krzyki i strzały, ukryci w schronach wyszli na podwórze i zabrali go do piwnicy. \(...\) Musiałem złożyć mu uroczystą przysięgę, że nakłonię jego kolegów, żeby po wojnie malowali sceny z getta. „Niech pan im powie, że Kramsztyk prosił ich, żeby malowali sceny z getta. Wszystko poświęcić, niech się świat dowie o bestialstwie Niemców”. \(...\) wyciągnął z kieszeni parę kredek sangwiny, wręczył mi je z nabożeństwem, „Niech pan im odda na pamiątkę od Kramsztyka, to dobre kredki, oryginalne Lefrance”._