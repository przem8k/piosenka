---
title: 'Liryk'
author: 'Ewus'
pub_date: '2011-06-17 08:17:51.136336+00:00'
text_authors:
 - 'mariusz-zadura'
composers:
 - 'mariusz-zadura'
performers:
 - 'mariusz-zadura'
---

Wiatrem niesiony po polach, po miedzach
Po łąkach zielonych i śpiewem skowronka uśpiony
Opada na łany pszeniczne lipiec, co w ręku ma skrzypce
Lato gorącą swą ręką przykrywa
Południe niedzielne w czas znoju, w czas żniwa
I maki czerwone, w pszenicy krwi krople
I chabry, od łez oczy mokre

>Niosłem cię wtedy byś stóp nie raniła
>A wkoło nas klękał łan zboża
>Patrzyłaś jak kłosy pokornie się chylą
>Pamiętasz jak dobrze nam wtedy było

Powietrze zastygło gorące i parne
Wiatr chmury naganiał od dżdżu całkiem czarne
Czekając na pierwszy błysk ognia na niebie
Staliśmy zapatrzeni w siebie
Potem wracaliśmy długo, pamiętam
Włosy twe mokre i krople na rzęsach
Przed nami rozwarła się tęczowa brama
Sen jawą się stał, a snem jawa

>Dzisiaj już nie masz tych blasków w swych oczach
>I srebra nitkami wiatr przeplótł twe włosy
>Czy słyszysz śmiech dzieci bawiących się obok
>I szept mój, że dobrze mi z tobą