---
title: 'Wodnik'
author: Pan_Kmicic4
pub_date: '2019-03-27 15:20:14.755682+00:00'
---

#1
Innym powierzchnia – Tobie głębia, [ e a h ]
Droga na wskroś przejrzystych brył. [ e C h ]
Tyś iskrą światła w świata ciemniach, [ e a C h ]
Ziarnem nierozpoznanych sił. [ e a e ]

@1
Nie lśnij dla blasku, lśnij dla celu –
A ujrzysz i osiągniesz go.
Po Twoją Perłę sięgnie wielu,
Lecz tylko Ty zachowasz ją.

@1
Nie wierz stłumionej dalą wrzawie,
Że w niej odpowiedź jest i sens.
Ruchowi traw podwodnych zawierz,
Spokojnej ciszy wodnych rzęs.

@1
Napotkasz cuda i potwory,
Euforię poznasz i brak tchu.
Będzie Ci dane, z Twym uporem,
Na jawie przejść Cesarstwo Snu.

@1
Tym, co zdobędziesz – poobdarzasz
Tych, którym Twój nie dany dar.
Hojność bez pychy – nie obraża,
Bogaty – kto swój rozda skarb.

@1
Tonących wydobędziesz z toni,
Pragnącym – udostępnisz toń.
Berło z korala w Twojej dłoni,
U boku Twego – Morski Koń.

@1
Nie raz na Ciebie rzucą sieci,
Nie raz harpuna ujrzysz grot.
Nie szarp się, gdy Cię sznur oplecie,
To nie jest najgroźniejszy splot.

@1
Zdławić Cię może węzeł, który
Zacisnąć umiesz tylko Ty.
Dwa się w nim szorstkie łączą sznury:
Zew tajemnicy i zew krwi.

@1
Oba bez reszty Cię owiną,
Ale żadnego nie rwij z nich.
Na jednym – możesz tylko zginąć,
Z dwoma – wśród dróg wybierać złych.

@1
Że długo żyją niewidoczni –
Nie szukaj zamieszkałych wód.
Żadnej nie znajdziesz w nich wyroczni,
Naucz się kochać mrok i chłód.

@1
Poznaj krwi swojej mądry obieg,
Pośrodku widnokręgu stój.
Granica Twoja – tylko w Tobie
I tylko w Tobie koniec Twój.