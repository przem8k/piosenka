---
title: 'Przypowieść prawdziwa o szaliku'
author: Pan_Kmicic4
pub_date: '2018-10-14 09:07:50.323733+00:00'
link_youtube: https://www.youtube.com/watch?v=PItZDIdKgH8
---

#1
Umierał towarzysz niedoli w Riazaniu. [ a a4 ]
Umierał w milczeniu, wszyscy wokół spali. [ a a4 ]
Dziesięciu leżało na jednym posłaniu. [ a a4 ]
Czekałem, aż umrze, bo miał ciepły szalik. [ a D/A a ]

@1
Dostał go, gdy uciekł z obozu w Majdanku
I – błądząc po lasach – trafił do AK.
Nosił go wtedy jeden z partyzantów,
Którzy go znaleźli dziesiątego dnia.

@1
Ten partyzant zginął potem za Niemcem w pogoni,
Gdy front już się zbliżał i wschód łuną lśnił.
W partyzanckim spadku dostał szalik po nim
I broń, którą potem złożyć – rozkaz był.

@1
W szaliku tym wzięli go wyzwoliciele
I zawieźli nocą na lubelski zamek.
Potem krótki etap i w godzin niewiele
Znowu się przed nim otworzył Majdanek.

@1
Tam czekał na wyrok bez sądu, bez słowa,
Czytając na ścianach swoje własne znaki.
Lecz inna strażników na wieżyczkach mowa
I nocą zimniejsze bywały baraki.

@1
Co dzień swoją przyszłość czytał w dwóch kamykach:
Czarny – wschód, biały – to w Polsce zostanie.
Potrząsał je w dłoni i oczy zamykał –
Takeśmy się razem znaleźli w Riazaniu.

@1
Czekałem, aż umrze, kiedy wszyscy spali,
Trochę myśląc, jak łatwo człek bez śladu znika.
A potem przysnąłem. Wtedy go zabrali.
Rano widziałem trupa. Był już bez szalika.