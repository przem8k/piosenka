---
title: 'Płynie nad nimi ślepe oko Boga'
author: Pan_Kmicic4
pub_date: '2018-12-27 17:34:29.401029+00:00'
url1: https://pl.wikipedia.org/wiki/Auschwitz-Birkenau
ref1: "Lekcja historii Jacka Kaczmarskiego" Iwona Grabska, Iwona Wasilewska
image: notes/094041__nn7Tv94.jpeg
image_full: https://storage.googleapis.com/piosenka-media/media/notes/094041__nn7Tv94.jpeg
image_thumb: https://storage.googleapis.com/piosenka-media/media/notes/094041__nn7Tv94.jpeg.0x300_q85_upscale.jpg
image_url: https://www.europeana.eu/portal/pl/record/094041/_nn7Tv94.html
image_author: Jerzy Krawczyk
image_license: domena publiczna
---

Utwór inspirowany jest obrazem  **Jerzego Krawczyka** pt. **"Birkenau"**. 
Powstałe w 1961 roku dzieło przedstawia krajobraz nazistowskiego obozu koncentracyjnego.

 W niepokojącej i mrocznej scenerii widać biegnące ku horyzontowi tory kolejowe, wzdłuż których ustawione są sześcienne bloki \- prawdopodobnie obozowe baraki, a całość wieńczy widoczny w oddali czerwony komin krematoryjny. Autor obrazu co prawda nigdy nie był więźniem w Brzezince, ale poznał piekło obozowego koszmaru będąc tuż po klęsce kampanii wrześniowej jeńcem obozu w Dortmundzie, co pozwoliło przełożyć mu swoje ciężkie doświadczenia na realia największego w historii niemieckiego obozu zagłady.

**Auschwitz\-Birkenau** było kompleksem obozów koncentracyjnych mających siedzibę w małopolskim Oświęcimiu \(niem. _Auschwitz_\). Właśnie tam w 1940 powstał pierwszy obóz, w którym na początku więziono więźniów politycznych przede wszystkim z Polski. Drugi obóz utworzono w 1941 roku w oddalonej o kilometr od Oświęcimia Brzezince \(niem. _Birkenau_\), na  rozkaz Heinricha Himmlera. KL Birkenau miało służyć **ostatecznemu rozwiązaniu kwestii żydowskiej**;  obóz posiadał specjalnie zaprojektowane zespoły komór gazowych wraz z krematoriami. Żydów masowo transportowanych do Brzezinki, poddawano dokładnej selekcji i wydzielano ich albo do ciężkiej pracy przymusowej, albo kierowano ich bezpośrednio do komór gazowych. 

W obliczu pogarszającej się sytuacji Niemiec na froncie wschodnim w 1944 rozpoczęto przygotowania do likwidacji obozu. Część więźniów ewakuowano w głąb Rzeszy, palono dokumenty, wysadzano krematoria. Ostatecznie 27 stycznia 1945 Armia Czerwona wkroczyła do Oświęcimia, wyzwalając tym samym obóz.

Kompleks Auschwitz\-Birkenau, stał się miejscem zagłady około 1,1 miliona Żydów z całej Europy, a także 140–150 tysięcy Polaków, około 23 tysięcy Romów, około 12 tysięcy jeńców radzieckich oraz ofiar innych narodowości.