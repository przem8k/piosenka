---
title: 'Ostatnia korespondencja'
author: 'DX'
pub_date: '2011-05-06 16:56:31.161626+00:00'
youtube_id: 'FZpz5vyY67w'
text_authors:
 - 'przemyslaw-bogusz'
composers:
 - 'przemyslaw-bogusz'
performers:
 - 'przemyslaw-bogusz'
---

#zw
W tej naturalnej przecież pozie [E H]
wyglądam, jakbym odpoczywał [fis A cis] 
Przy cichej sytuacji grozie [E H]
jest w całej scenie jakiś spokój. [fis A cis]

@zw
Twarz swą oglądam jakby z góry
nieznana wcześniej perspektywa.
Weź no kamerę podnieś Mounir!
Jak to wygląda - powiedz - z boku?

#ref
>Podnieś kamerę, Mounir, kręć! [A cis]
>Z tej perspektywy nikt nie robił jeszcze zdjęć [A cis]
>Trzymaj kamerę mocno, kręć! [A cis]
>Nikt tak nie robił jeszcze zdjęć. [Gis cis]

@zw
Tam w dole został plan szeroki,
później dokręci się przebitki,
bo już nas niesie pod obłoki
śmigłowiec co się zjawił z dali.

@zw
Pilot co tym śmigłowcem leci
hełm jak najbardziej ma błękitny.
Pod nami chaos nagłej śmierci
na bocznej drodze do Karbali.

@ref
>Teleobiektyw załóż, kręć!
>Z tej perspektywy nikt nie robił jeszcze zdjęć
>Teleobiektyw, Mounir, kręć!
>Nikt tak nie robił jeszcze zdjęć.

@zw
Przede mną wszyscy od zachodu
niebieskie przecierali szlaki:
ofiary wojen, bomb i głodu
z Somalii i Afganistanu...

@zw
Ja pierwszy dziś od wschodu wjadę.
Mam na reportaż pomysł taki,
żeby o niebie całą prawdę
swym widzom rzucić w twarz z ekranu.

@ref
>Dlatego Mounir, ciągle kręć!
>Z tej perspektywy nikt nie robił jeszcze zdjęć.
>Trzymaj kamerę mocno, kręć!
>Nikt tak nie robił jeszcze zdjęć.

@zw
Stąd jest na Ziemię jeszcze dalej,
niż z Camp Babilon do Warszawy
i nierealnym się wydaje
ten dziwny świat przemocy pełny.

@zw
Więc martwi, którzy już nie czują, 
topią w ekranie wzrok ciekawy,
a najgoręcej komentują
korespondentów śmierć wojennych.

@ref
>Zaciśnij zęby, patrz i kręć!
>Z tej perspektywy nikt nie robił jeszcze zdjęć
>Zaciśnij zęby, Mounir, kręć!
>Nikt tak nie robił jeszcze zdjęć

@ref
>Kamerę rzuć, uciekaj stąd!
>Od pasm, ramówek i od pustej ciekawości...
>- Z nieba pełnego ziemskich żądz -
>Waldemar Milewicz, Wiadomości.