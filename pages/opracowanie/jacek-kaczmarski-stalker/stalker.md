---
title: 'Stalker'
author: 'DX'
pub_date: '2017-08-27 15:36:11.170476+00:00'
url1: 'https://en.wikipedia.org/wiki/Stalker_(1979_film)'
image: notes/stalker.jpg
image_full: https://storage.googleapis.com/piosenka-media/media/notes/stalker.jpg
image_thumb: https://storage.googleapis.com/piosenka-media/media/notes/stalker.jpg.0x300_q85_upscale.jpg
---

Piosenka jest inspirowana filmem **Andrieja Tarkowskiego** pod tym samym tytułem, zrealizowanym w 1979 roku w Związku Radzieckim.

Film przedstawia tajemniczą, zamkniętą i pilnowaną przez wojsko _zonę,_ w głębi której ma znajdować się komnata spełniająca najgłębsze życzenia. Choć wstęp do zony jest zabroniony, nie brakuje śmiałków pragnących odnaleźć ową komnatę przy pomocy _stalkerów_ \- nielegalnych przewodników.

Film śledzi historię wyprawy w głąb zony stalkera wraz z dwójką klientów \- sceptycznym naukowcem i szukającym inspiracji literatem. W przeciwieństwie do powieści "Piknik na skraju drogi", którą film jest inspirowany, dzieło Tarkowskiego nie daje jednoznacznej odpowiedzi na pytanie, czy magiczne właściwości zony są prawdziwe, czy wyimaginowane; i czy stalker\-przewodnik jest kapłanem mistycznych doznań, oszustem, czy może i jednym, i drugim.

Warto również odnotować, że katastrofa nuklearna w Czernobylu, jak również powstanie zamkniętej zony wokół nieczynnego reaktora, miały miejsce siedem lat **po** nakręceniu filmu, tak więc nie stanowiły dla niego inspiracji. Wręcz przeciwnie \- pracownicy zajmujący się utrzymaniem czernobylskiej zony nazywają siebie "stalkerami" w nawiązaniu do filmu Tarkowskiego. 

Zobacz również pozostałe piosenki Jacka Kaczmarskiego inspirowane twórczością filmową Andrieja Tarkowskiego:

- [Rublow](https://www.piosenkaztekstem.pl/opracowanie/jacek\-kaczmarski\-rublow/)
 - [Ofiara](https://www.piosenkaztekstem.pl/opracowanie/jacek\-kaczmarski\-ofiara/)