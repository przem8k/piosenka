---
title: 'Osły i ludzie'
author: DX
pub_date: '2016-10-21 14:47:19.872991+00:00'
---

#zw
Dosiadł mnie osioł okrakiem [d]
I rykiem obwieścił donośnym [a]
Że na wierzchowcu takim [d]
Będzie jeźdźcem wolności [a]
Wbił mi w żebra ostrogi [d]
Wepchnął do ust kostkę cukru [a]
Chwostem tnąc w poprzek nogi [d]
Zmusił bez trudu do truchtu [a]

@zw
Zaduch ośli mnie dusi
Jestem kloaką jeźdźca
Bo co spod ogona wypuści
Na moich gromadzi się plecach
Małpy śpiewają mu pieśni
I łaską zwą co jest musem
On ryczy nad uchem – Nie śpij!
I już nie truchtem już kłusem

@zw
Mija nas inny wierzchowiec
Z wysiłku ogłuchł i oślepł
Osioł go kopie po głowie
Cień jego uszy ma ośle
Nikt już nie mówi po ludzku
Rykiem i śmiechem się chwalą
Głaszczą i chłoszczą do skutku
Kłus nasz przechodzi w galop

@zw
Pędzę na zgiętych kolanach
Więcej niż znieść mogę znoszę
Aż świta myśl niesłychana
I ludzką głowę podnoszę
To nic że ostrogi bodą
Szpicruta nad uchem gra
To jeździec stworzony pod siodło
I jeźdźca dosiąść się da!