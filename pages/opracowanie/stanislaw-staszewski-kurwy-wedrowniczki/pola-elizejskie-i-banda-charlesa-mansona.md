---
title: 'Pola Elizejskie i banda Charlesa Mansona'
author: 'DX'
pub_date: '2020-05-20 11:17:17.209890+00:00'
url1: 'https://www.salon24.pl/u/coryllus/138801,dlaczego-tata-kazika-wielkim-poeta-byl'
url2: 'https://pl.wikipedia.org/wiki/Charles_Manson#Morderstwo_w_willi_Pola%C5%84skiego'
ref1: '„La, la, la, la” – polityka, obyczaje oraz życie
osobiste obywatela PRL-u i polskiego emigranta w piosenkach
Stanisława Staszewskiego – Joanna Owczarek'
image: notes/drugstore.jpg
image_full: https://storage.googleapis.com/piosenka-media/media/notes/drugstore.jpg
image_thumb: https://storage.googleapis.com/piosenka-media/media/notes/drugstore.jpg.0x300_q85_upscale.jpg
---

Interpretacja piosenki „Kurwy wędrowniczki” jest obiektem **polemiki** – w książce „Kult. Biała księga” pada stwierdzenie, że piosenka poświęcona jest emigrantom: „dwie pierwsze zwrotki dotyczą ludzi, którzy generalnie nie mogą znaleźć sobie przystani na ziemi”. Z kolei w pracy Joanny Owczarek poświęconej piosenkom Stanisława Staszewskiego pojawia się hipoteza, jakoby całość piosenki była poświęcona **kobietom z bandy Charlesa Mansona**.

Kluczem do odczytania piosenki są okoliczności jej powstania i pozostawione w tekście piosenki wskazówki. Utwór „Kurwy wędrowniczki”, podobnie jak [Marianna](https://www.piosenkaztekstem.pl/opracowanie/stanislaw\-staszewski\-marianna/) i [Bal kreślarzy](https://www.piosenkaztekstem.pl/opracowanie/jacek\-kaczmarski\-bal\-kreslarzy/), opisuje paryskie doświadczenia Stanisława Staszewskiego: bohaterki i bohaterowie piosenki spotykają się w Drugstorze, czyli w lokalu Le Drugstore na Polach Elizejskich, a notesy z adresami osób, u których mogą spędzić noc, noszą w  torbie podróżnej nazywanej pieszczotliwie baise\-en\-ville \(fr. ruchanko na mieście\).

Kurwy wędrowniczki wydają się być nawiązaniem do konkretnej grupy społecznej, z którą w paryskich knajpach ma kontakt Staszewski – zapewne młodych i pozbawionych zobowiązań kobiet, łatwo nawiązujących znajomości i podróżujących po świecie \(w tym pomiędzy Paryżem a Nowym Jorkiem\).

W morderstwach popełnionych przez bandę Mansona zginęli młodzi i bogaci przedstawiciele śmietanki towarzyskiej Hollywoodu. Ostatnia część piosenki zdaje się wykreślać paralelę pomiędzy „Kurwami wędrowniczkami” z pierwszych dwóch zwrotek i hollywoodzkimi ofiarami Mansona. Zakończenie piosenki wybrzmiewa jak ponura fantazja –_a żeby was wszystkich szlag trafił_ \(popioły, zgliszcza, gruz\).