---
title: 'Pieśń dla żony o przyjaciołach i znajomych'
author: 'DX'
pub_date: '2020-08-30 11:24:41.847129+00:00'
url1: 'http://kaczmarski.art.pl/forum/showthread.php?tid=4950'
image: notes/Janda_Klosinski.png
image_full: https://storage.googleapis.com/piosenka-media/media/notes/Janda_Klosinski.png
image_thumb: https://storage.googleapis.com/piosenka-media/media/notes/Janda_Klosinski.png.0x300_q85_upscale.png
image_url: https://www.instagram.com/p/BhRB-P9Ha56/
image_author: Profil Krystyny Jandy (Instagram)
---

Piosenka „Bajka” powstała 13 listopada 1982 – w Polsce trwał stan wojenny, a Jacek Kaczmarski przebywał na emigracji – i pierwotnie nosiła tytuł „Bajka, czyli pieśń dla żony o przyjaciołach i znajomych”.

Określenie „wedeta robotniczych sag” odnosi się do Krystyny Jandy, która biorąc ślub w czasie stanu wojennego, w geście protestu założyła czarną sukienkę. Słowo „wedeta” oznacza popularną aktorkę lub gwiazdę filmową \(fr. _vedette_\).

Z kolei słowa „biskup, co rozmawiał z wrogiem” mogą odnosić się do biskupa Kossakowskiego, działacza insurekcji targowickiej straconego 9 maja 1794 roku na podstawie wyroku Sądu Kryminalnego dla Warszawy i Księstwa Mazowieckiego. Może być to też nawiązanie do postaci biskupa Massalskiego, aresztowanego na rozkaz Tadeusza Kościuszki, a następnie powieszonego bez sądu w Warszawie 28 czerwca 1794 roku.