---
title: 'Za widnokręgiem ma miejsce pucz w Moskwie'
author: 'Pan_Kmicic4'
pub_date: '2018-12-12 15:33:48.541386+00:00'
url1: 'https://www.youtube.com/watch?v=BxAhCHFBeZA'
url2: 'https://pl.wikipedia.org/wiki/Pucz_moskiewski'
image: notes/f444f690-0387-4b03-a586-39f880a75d16_600x.jpg
image_full: https://storage.googleapis.com/piosenka-media/media/notes/f444f690-0387-4b03-a586-39f880a75d16_600x.jpg
image_thumb: https://storage.googleapis.com/piosenka-media/media/notes/f444f690-0387-4b03-a586-39f880a75d16_600x.jpg.0x300_q85_upscale.jpg
image_src_url: http://polityka.pl
image_author: 'nieznany'
---

Piosenka odnosi się do wydarzeń mających miejsce w dniach 19\-22 sierpnia 1991 roku, znanych jako **pucz Janajewa** lub **pucz Moskiewski**. Był to nieudany zamach stanu w ZSRR mający na celu zatrzymanie demokratyzacji i reform prowadzonych przez **Michaiła Gorbaczowa**. Upadek puczu przyczynił się do przyspieszenia reform i ostatecznego rozpadu Związku Radzieckiego.

W czerwcu 1991 w wyborach prezydenckich w Rosji \(a właściwie w Rosyjskiej Federacyjnej Socjalistycznej Republice Radzieckiej\) zwyciężył popierający demokratyzację ZSRR **Borys Jelcyn.** KPZR utraciła znaczną część wpływów w państwie, a prezydent ZSRR, Michaił Gorbaczow, zobowiązał się do renegocjacji traktatu związkowego z republikami ZSRR i odwołania czołowych urzędników reprezentujących obóz anty\-demokratyczny, w tym wiceprezydenta **Giennadija Janajewa**. W odpowiedzi, Janajew wraz z innymi zagrożonymi politykami przeprowadził próbę wojskowego puczu.

W nocy z 18 na 19 sierpnia Gorbaczow został zatrzymany w swojej posiadłości na Krymie, a w Moskwie doszło do przejęcia władzy przez 8\-osobowy Państwowy Komitet Stanu Wyjątkowego, na którego czele stanął Janajew. Opinii publicznej podano informację o rezygnacji prezydenta, ze względu na zły stan zdrowia, a także wprowadzono stan wyjątkowy – na ulicach stolicy pojawiły się pojazdy pancerne. 

Zamach stanu spotkał się z negatywnym odbiorem społeczeństwa, które masowo manifestowało swoje niezadowolenie niszcząc symbole komunizmu na ulicach Moskwy. Działaniom puczystów stanowczo sprzeciwił się Jelcyn – skupiony wraz ze zwolennikami sił demokratycznych przy gmachu parlamentu rosyjskiego nazywanego mianem _Białego Domu_. 

20 sierpnia podjęto nieudaną próbę zdobycia _Białego Domu_, w wyniku, której zginęło kilku obrońców barykad. Dzień później na stronę Jelcyna przeszło kilka dywizji pancernych doprowadzając tym samym do ostatecznego załamania puczu, którego przywódców aresztowano jeszcze tego samego dnia. W obliczu klęski przewrotu, **samobójstwo** popełnił członek Komitetu Wyjątkowego \- minister spraw wewnętrznych Boris Fugo, a w kolejnych dniach kilku innych związanych z puczem polityków \(_W łeb sobie strzela minister z marszałkiem_\).

Po uwolnieniu i powrocie Gorbaczowa do stolicy, nastąpiło zawieszenie, a następnie likwidacja KPZR. W czasie przewrotu niepodległość ogłosiły dawne republiki radzieckie \- **Litwa**,**Łotwa**, **Estonia**. Mimo stopniowo coraz większych ustępstw i chęci negocjacji prezydentowi nie udało się utrzymać władzy komunistów, ze względu na dążenia niepodległościowe republik. 

Związek Radziecki został rozwiązany 26 grudnia 1991.