---
title: 'A kniaź się uśmiechał'
author: reuter
pub_date: '2017-06-14 18:26:48.949681+00:00'
url1: http://tujek.linuxpl.info/tworczosc/wiersze/rechot-slowackiego/#iLightbox[e05445879e0c83c188a]/null
image: notes/modern_talking.jpg
image_full: https://storage.googleapis.com/piosenka-media/media/notes/modern_talking.jpg
image_thumb: https://storage.googleapis.com/piosenka-media/media/notes/modern_talking.jpg.0x300_q85_upscale.jpg
image_url: https://farm2.staticflickr.com/1222/786762641_d4162d21a5_b.jpg
image_author: PAP
---

Kniaź Jur Heretyk, który pojawia się w piosence dwukrotnie, to nikt inny jak **Jerzy Buzek** \(wyznania ewangelicko\-augsburskiego\), który rozpoczął swoją kadencję premiera RP w tym samym roku, w którym powstał utwór – 1997. Znamienną ciekawostką \(nie wiadomo, czy znaną samemu Kaczmarskiemu\) jest fakt, że Buzek jest absolwentem chorzowskiego I Liceum Ogólnokształcącego imienia Juliusza Słowackiego.

A kim jest „wampir od polskiej krwi tłusty”, siedzący w Pałacu Namiestnikowskim? Chodzi o **Aleksandra Kwaśniewskiego**, a poświęcona mu dość złośliwa zwrotka jest zwięzłą oceną pierwszej kadencji \(1995–2000\) byłego prezydenta RP.

„_\(...\) były akcje młodej prawicy, określające Kwaśniewskiego jako Kwasulę. To mi się podobało. Wydawało mi się, że to jest takie poczucie humoru bliskie Majorowi, Pomarańczowej Alternatywie, ale zauważyłem, że zostało to przyjęte bardzo serio przez szerokie środowiska: prezydent jako spadkobierca ugrupowania komunistycznego wysysa krew z polskiego narodu. No ale to jest taki niezwykły wampir, dosyć, powiedzmy sobie, dbający o ciepły wizerunek. I stąd ten łagodny wampir, który paradoksalnie dba o wizerunek człowieka, który raczej oddałby krew, niż wyssał_”

– Jacek Kaczmarski w rozmowie z Krzysztofem Skowrońskim w Radiu Zet, 2001