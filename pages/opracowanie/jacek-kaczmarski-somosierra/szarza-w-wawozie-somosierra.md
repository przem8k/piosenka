---
title: 'Szarża w wąwozie Somosierra'
author: DX
pub_date: '2017-10-08 19:36:42.348325+00:00'
url1: https://pl.wikipedia.org/wiki/Szar%C5%BCa_w_w%C4%85wozie_Somosierra
image: notes/Battle_of_Somosierra_by_Piotr_Michałowski.png
image_full: https://storage.googleapis.com/piosenka-media/media/notes/Battle_of_Somosierra_by_Piotr_Michałowski.png
image_thumb: https://storage.googleapis.com/piosenka-media/media/notes/Battle_of_Somosierra_by_Piotr_Micha%C5%82owski.png.0x300_q85_upscale.jpg
---

Piosenka jest inspirowana obrazem **Piotra Michałowskiego** powstałym w roku 1837.

Płótno przedstawia heroiczną szarżę polskich szwoleżerów służących w armii napoleońskiej w hiszpańskim wąwozie **Somosierra**. Wąska, kręta i stroma górska ścieżka strzeżona przez hiszpańskie armaty była kluczową przeszkodą na drodze armii Napoleona do Madrytu. Po nieudanej próbie podejścia pod hiszpańskie pozycje francuskiej piechoty, cesarz wydał rozkaz uderzenia szwadronowi 125 polskich szwoleżerów.

Dziś nie wiadomo czy Napoleon faktycznie liczył na zdobycie wąwozu przy pomocy lekkiej jazdy, czy też jedynie chciał rozpoznać bojem pozycje hiszpańskie. Rzucony do ataku polski szwadron zatrzymał się jednak dopiero 2500 metrów dalej, po zdobyciu w 8 minut wszystkich baterii hiszpańskich.

Wg legendy szarża Polaków miała dać początek francuskiemu powiedzeniu "pijany jak Polak" \(fr. _saoul comme un Polonais_\). Francuski generał miał powiedzieć przed bitwą, że tylko pijany odważyłby się na szturm w górę wąwozu. Po szarży Polaków, Napoleon miał na to odeprzeć: "chciałbym, żeby wszyscy moi żołnierze byli tak pijani".