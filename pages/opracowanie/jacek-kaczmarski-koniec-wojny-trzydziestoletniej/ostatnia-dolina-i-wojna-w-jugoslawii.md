---
title: 'Ostatnia dolina i wojna w Jugosławii'
author: Zbik
pub_date: '2023-01-09 13:52:59.561321+00:00'
url1: https://www.polskieradio.pl/68/2461/Audio/318879
url2: https://www.filmweb.pl/film/Ostatnia+dolina-1971-10560
---

Jak wiele innych utworów programu „Wojna postu z karnawałem”, ten także ma swoje odniesienie do wydarzeń współczesnych – jest nim wojna w Jugosławii. Bezpośrednią inspirację do napisania piosenki stanowił z kolei film Jamesa Clavella „Ostatnia dolina”. Tak opowiadał o tym Jacek Kaczmarski w audycji radiowej Open Slot:

_Szukałem sytuacji przejściowych; sytuacji, kiedy jakiś system wartości się rozsypuje, zawala \[...\] Taką sytuacją w sposób niejako oczywisty była dla mnie wojna trzydziestoletnia, która w wypadku odniesień do współczesności ponuro się kojarzy – mnie się skojarzyła z wojną w Jugosławii._

_Tutaj inspiracją bezpośrednią do piosenki „Koniec wojny trzydziestoletniej” był taki film nakręcony przed dwudziestu czy trzydziestu laty „Zagubiona dolina”, który to film dzieje się właśnie pod koniec wojny trzydziestoletniej w środowisku takiej właśnie bandy odpadków ze wszystkich możliwych oddziałów spod różnych sztandarów, którzy po prostu są razem, no bo razem łatwiej przeżyć i nikt już nikogo w zasadzie nie pyta, czy jest katolikiem, czy jest protestantem, czy jest gnostykiem, czy – ateistą. Wydawało mi się to takim bardzo skupiającym temat pryzmatem, soczewką._