---
title: 'Powój, perz i mlecz'
author: 'Zbik'
pub_date: '2018-07-24 22:14:15.661588+00:00'
youtube_id: 'aMFdyc-VycU'
text_authors:
 - 'jacek-kowalski'
composers:
 - 'jacek-kowalski'
performers:
 - 'jacek-kowalski'
---

#zwrotka
O milę niedaleczko malutkie jest miasteczko. [d]
O, powój, perz i mlecz. [F A d]
W miasteczku przy ryneczku jest domek w ogródeczku. [g C d a]
O, niepodobna rzecz. [B A d]

@zwrotka
Za domkiem jest sielanka, stoliczek i altanka.
O, powój, perz i mlecz.
Na stole w tej altance jest kawa w filiżance
O, niepodobna rzecz.

@zwrotka
Woń mocną kawa roni, a filiżanka w dłoni.
O, powój, perz i mlecz.
Woń wonna jest ogromnie, a dłoń należy do mnie.
O, niepodobna rzecz.

@zwrotka
Zza kawy wzrok ciekawy ślę w porzeczkowe trawy.
O, powój, perz i mlecz.
Ożywa gęstwa pusta bez interwencji Prousta.
O, niepodobna rzecz.

@zwrotka
Bo porzeczkowa puszcza jeziora blask przepuszcza.
O, powój, perz i mlecz.
Od blasku zmrużam oczy, a tutaj dziadek kroczy.
O, niepodobna rzecz.

@zwrotka
Porzeczek zrasza krzaczki z blaszanej polewaczki.
O, powój, perz i mlecz.
I żąda, by bez sprzeczki zaprawić te porzeczki.
O, niepodobna rzecz.

@zwrotka
Kapelusz ma słomiany i jest nieprzejednany.
O, powój, perz i mlecz.
Bo spoza liścia babki wyczuwa wzrok prababki.
O, niepodobna rzecz.

@zwrotka
Na kocu, pośród pnączy, prababka kawę sączy.
O, powój, perz i mlecz.
Zerkając podejrzliwie ku porzeczkowej niwie.
O, niepodobna rzecz.

@zwrotka
Prastryj ją wprawił w drżączkę, bo zgubił tu obrączkę.
O, powój, perz i mlecz.
Aż po stuletnich sprzeczkach znalazła się w porzeczkach.
O, niepodobna rzecz.

@zwrotka
Więc wzrok w porzeczki wpijam i kawy łyk wypijam.
O, powój, perz i mlecz.
Od blasku zmrużam oko, a resztę mam głęboko.
O, niepodobna rzecz.

@zwrotka
Tymczasem blask na wodzie ożywa o zachodzie.
O, powój, perz i mlecz.
I jakby naumyślnie raz zgaśnie, raz zabłyśnie.
O, niepodobna rzecz.