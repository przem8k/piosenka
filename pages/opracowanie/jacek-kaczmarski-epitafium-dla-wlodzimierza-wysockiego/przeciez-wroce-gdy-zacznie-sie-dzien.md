---
title: 'Przecież wrócę, gdy zacznie się dzień!'
author: 'DX'
pub_date: '2018-08-19 17:46:38.292203+00:00'
url1: 'https://pl.wikipedia.org/wiki/W%C5%82adimir_Wysocki'
image: notes/stamp_wysocki.jpg
image_full: https://storage.googleapis.com/piosenka-media/media/notes/stamp_wysocki.jpg
image_thumb: https://storage.googleapis.com/piosenka-media/media/notes/stamp_wysocki.jpg.0x300_q85_upscale.jpg
image_src_url: https://commons.wikimedia.org/wiki/File:Russia_stamp_V.Vysotsky_1999_2r.jpg
image_license: domena publiczna
---

Monumentalne „Epitafium dla Włodzimierza Wysockiego”, często przywoływane jako jedno z najwybitniejszych osiągnięć Jacka Kaczmarskiego, jest hołdem artysty dla jednego z jego mistrzów – rosyjskiego barda i aktora **Włodzimierza Wysockiego**.

Kaczmarski zapożyczył z „Boskiej komedii” Dantego motyw wędrówki przez piekło: tutaj również bohater piosenki przechodzi przez kolejne kręgi piekła, przy czym piekło to reprezentuje rzeczywistość sowieckiej Rosji \(a bohater może być utożsamiony z Włodzimierzem Wysockim\).

Jedną z inspiracji do utworu jest pieśń Wysockiego „Łaźnia na biało” \(Банька по белому\):  _Pamiętam, że zaczęło się od trawestacji jego słów: „Z bani, po biełomu, priwiezli iz Sibiri w Sibir”. Ja to zamieniłem na „droga z piekła do piekła”, co od razu narzuciło temu utworowi pewien uniwersalizm. I zdałem sobie sprawę, że pisząc dla niego epitafium, mogę napisać taki fresk o Rosji, a w zasadzie o całym systemie._ Również refren utworu jest nawiązaniem muzycznym i luźnym tłumaczeniem fragmentu tej samej pieśni.

Innym nawiązaniem do życia i twórczości rosyjskiego mistrza jest zwrotka „teatralna”: w 1971 roku Wysocki triumfował w dobrze odebranej roli Hamleta. W piosence odnotowywana jest gra, którą artysta musiał toczyć z sowiecką cenzurą: można wyobrazić sobie, dlaczego szekspirowska fraza mogła rodzić niepożądane ideologicznie skojarzenia \(_O Matko! O Matko!_
_Jakże mogłaś jemu sprzedać się tak łatwo!_ – najsłynniejszą matką w Rosji jest właśnie matka Rosja, uwięziona w żelaznym uścisku komunizmu\).

Chociaż u Dantego pojawia się dziewięć kręgów piekła, w piosence jest ich siedem plus jeden: ostatni, ósmy krąg reprezentujący najgorsze piekło, w jakim może znaleźć się artysta – piekło zapomnienia. Piosenkę zamyka jednak optymistyczna puenta: artysta powróci, gdy zacznie się dzień.