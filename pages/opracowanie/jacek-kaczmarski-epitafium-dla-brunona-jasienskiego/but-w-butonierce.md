---
title: 'But w butonierce'
author: DX
pub_date: '2020-10-16 14:41:52.542925+00:00'
url1: https://pl.wikipedia.org/wiki/Bruno_Jasie%C5%84ski
url2: https://pl.wikipedia.org/wiki/Manifest_futuryzmu
image: notes/Screenshot_2020-10-16_at_16.40.50.png
image_full: https://storage.googleapis.com/piosenka-media/media/notes/Screenshot_2020-10-16_at_16.40.50.png
image_thumb: https://storage.googleapis.com/piosenka-media/media/notes/Screenshot_2020-10-16_at_16.40.50.png.0x300_q85_upscale.png
image_url: https://commons.wikimedia.org/wiki/File:PL_But_w_butonierce_(Bruno_Jasie%C5%84ski)_009.jpg
image_author: Tommy Jantarek
image_license: domena publiczna
---

Futuryzm był  nurtem literackim z początku XX wieku [głoszącym](https://pl.wikipedia.org/wiki/Futuryzm) „praktykę energii i zuchwałość”:  _Dotąd literatura wychwalała pełen zadumy bezwład, ekstazę i sen, my zaś chcemy sławić agresywny ruch, gorączkową bezsenność, gimnastyczny krok, ryzykowny skok, policzkowanie i cios pięścią_ \([Manifest futuryzmu](https://pl.wikipedia.org/wiki/Manifest\_futuryzmu)\).

Bruno Jasieński był współtwórcą polskiej gałęzi futuryzmu – tytułowy wiersz jego tomiku, „But w butonierce”, wyraża charakterystyczną dla ruchu zuchwałość:

_Zmarnowałem podeszwy w całodziennych spieszeniach, |_
_Teraz jestem słoneczny, siebiepewny i rad. |_
_Idę młody, genialny, trzymam ręce w kieszeniach, |_
_Stawiam kroki milowe, zamaszyste, jak świat._

_Nie zatrzymam się nigdzie na rozstajach, na wiorstach, |_
_Bo mnie niesie coś wiecznie, motorycznie i przed. |_
_Mijam strachy na wróble w eleganckich windhorstach, |_
_Wszystkim kłaniam się grzecznie i poprawiam im pled._

_W parkocieniu krokietni — jakiś meeting panieński. |_
_Dyskutują o sztuce, objawiając swój traf. |_
_One jeszcze nie wiedzą, że gdy nastał Jasieński, |_
_Bezpowrotnie umarli i Tetmajer i Staff._

_One jeszcze nie wiedzą, one jeszcze nie wierzą. |_
_Poezyjność, futuryzm — niewiadoma i X. |_
_Chodźmy biegać, panienki, niech się główki oświeżą — |_
_Będzie lepiej smakować poobiedni jour\-fixe._

_Przeleciało gdzieś auto w białych kłębach benzyny, |_
_Zafurkotał na wietrze trzepocący się szal. |_
_Pojechała mi bajka poza góry doliny |_
_nic jakoś mi nie żal, a powinno być żal…_

_Tak mi dobrze, tak mojo, aż rechoce się serce. |_
_Same nogi mnie niosą gdzieś — i po co mi, gdzie? |_
_Idę młody, genialny, niosę BUT W BUTONIERCE, |_
_Tym co za mną nie zdążą echopowiem: — Adieu! —_

Piosenka „Epitafium dla Brunona Jasieńskiego” zapożycza z tego właśnie wiersza rytm i układ rymów, jak również określenie „Idę młody, genialny”.