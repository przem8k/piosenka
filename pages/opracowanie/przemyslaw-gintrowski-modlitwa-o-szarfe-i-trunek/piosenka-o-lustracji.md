---
title: 'Piosenka o... lustracji?'
author: 'reuter'
pub_date: '2016-10-11 21:03:08.193691+00:00'
url1: 'http://www.gintrowski.art.pl/gintrowski/26,artykuly,kanapka_z_czlowiekiem.html'
---

W wielu źródłach wiedzy na temat życia i twórczości Przemysława Gintrowskiego można przeczytać, że utwór Modlitwa o Szarfę i Trunek do wiersza Antoniego Słonimskiego jest swoistym spojrzeniem artysty na problem lustracji. Gintrowski zaczął wykonywać tę piosenkę na początku lat 90., kiedy aktywnie działał w społecznym komitecie wyborczym Lecha Wałęsy i wplatał w jej koncertowe zapowiedzi swoje rozważania na temat problemu rozliczeń po okresie komunizmu. 

Sęk w tym, że sam artysta po latach nie przychylał się do zdania, że jest to, mówiąc nieco żartobliwie, "song o lustracji" i nie do końca wiedział, skąd takie określenie się wzięło. Ten problem prawdopodobnie nie zostanie w pełni satysfakcjonująco rozstrzygnięty. Natomiast dodajmy, że naszym skromnym zdaniem piosenka broni się także bez politycznego kontekstu.

"Ja nie należę do mściwych osób, ale myślę, że problem rozliczenia byłych komunistów \- czy nadal będących komunistami \- najładniej ujął profesor Kurowski na łamach Tygodnika Solidarność. Napisał on mianowicie takie zdanie: mamy moralne prawo, żeby tych ludzi osądzić, ale także mamy moralne prawo do tego, aby odstąpić od wykonania kary"
\- Przemysław Gintrowski w jednej z zapowiedzi utworu