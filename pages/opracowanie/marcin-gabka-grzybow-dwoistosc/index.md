---
title: 'Grzybów dwoistość'
author: 'Baltazar'
pub_date: '2020-10-24 17:26:26.072258+00:00'
youtube_id: 'ul_NQY28sD8'
capo_fret: 4
text_authors:
 - 'marcin-gabka'
composers:
 - 'marcin-gabka'
performers:
 - 'marcin-gabka'
---

[C G a F C G C F C]

#a
Zgrabna ręka grzybiarza grzyby z grzybni wyrywa, [C G a F]
oko jego kształt i barwę ocenia. [C G C (F C)]
Rozpoznaje gatunek jego myśl przenikliwa, [C G a F]
zanim przysmak dotrze do podniebienia, [C G C (F C)]

#b
Tu podgrzybek, tam koźlarz, ówdzie rydz lub opieniek, [C E a C]
grzybie nogi aż się rwą do koszyka, [C G C] 
ale grzybiarz mieć musi wiedzę i doświadczenie, [C E a C]
by zatrutych ich kuzynów unikać. [C G   F G C]

#ref
>Bo grzyb zwykle swego ma sobowtóra [d a]
>i choć wygląd bliźniaczy ich obu, [d E]
>to odmienna jest każdego natura: [d a]
>jeden rozkosz da ustom, drugi wpędzi do grobu. [C G   a e a]

@a
Łasy strawy grzybowej grzybiarz w bór rusza z rana -
tam prawdziwy wszak prawdziwek już siedzi,
ale gdy goryczaka zerwie, albo szatana,
to szatańska gorycz gardło nawiedzi.

@b
Dalej pyszne pieczarki pośród igieł się bielą,
upieczone dla języka uciechą,  
obok jednak podobne muchomory się ścielą -
nie upiecze się tym, co je upieką.

#ref
>Bo grzyb zwykle swego ma sobowtóra [d a]
>i choć wygląd bliźniaczy ich obu, [d E]
>to odmienna jest każdego natura: [d a]
>jeden rozkosz da ustom, drugi wpędzi do grobu. [C G   a e a]

@a
Kurki na mchu złocą, jak kurczątka bez liku,
potem z kurzym jajem w maśle się smażą,
ale chytre Lisówki niczym lisy w kurniku
zduszą gardła nieuważnym grzybiarzom.

@b
Wypatrzone wśród trawy smukłe prężą się kanie -
usmażone cieszą usta i oczy,
lecz muchomor sromotnik, gdy do dań się dostanie
to sromotna śmierć smakoszy zaskoczy.

#ref
>Bo grzyb zwykle swego ma sobowtóra [d a]
>i choć wygląd bliźniaczy ich obu, [d E]
>to odmienna jest każdego natura: [d a]
>jeden rozkosz da ustom, drugi wpędzi do grobu. [C G   a e a]

@a
Jakąż ma więc przyczynę owa grzybów dwoistość,
nikła linia między szczęściem a szkodą?
I dlaczego zgrzybiała ludzka jest rzeczywistość,
gdzie pozory piękna ku zgubie wiodą?

@b
W grzybobraniu powszednim, nie zbadawszy gatunku,
człowiek widząc szczęścia grzyb, wnet doń leci,
ale sycąc głód życia nie pamięta warunku,
że nie wszystko złotem jest, co się świeci.

@ref
>Dobro zwykle złego ma sobowtóra
>i choć wygląd bliźniaczy ich obu,
>to odmienna  jest każdego natura:
>jedno serce nasyci, drugie wpędzi do grobu.

[C G a F C G C F C]