---
title: 'Zatańczysz, zapanujesz nam na tej szubienicy!'
author: Pan_Kmicic4
pub_date: '2019-05-22 18:08:11.616076+00:00'
url1: https://pl.wikipedia.org/wiki/Pejza%C5%BC_z_szubienic%C4%85
ref1: "Lekcja historii Jacka Kaczmarskiego" – Iwona Grabska, Diana Wasilewska
image: notes/1138px-Pieter_Bruegel_the_Elder-_The_Magpie_on_the_Gallows.JPG
image_full: https://storage.googleapis.com/piosenka-media/media/notes/1138px-Pieter_Bruegel_the_Elder-_The_Magpie_on_the_Gallows.JPG
image_thumb: https://storage.googleapis.com/piosenka-media/media/notes/1138px-Pieter_Bruegel_the_Elder-_The_Magpie_on_the_Gallows.JPG.0x300_q85_upscale.jpg
image_url: https://upload.wikimedia.org/wikipedia/commons/2/24/Pieter_Bruegel_the_Elder-_The_Magpie_on_the_Gallows.JPG
image_author: Pieter Breughel starszy
image_license: domena publiczna
---

Piosenka inspirowana jest obrazem **Pietera Breughla starszego** pt. **_Taniec pod szubienicą_**. Namalowane w 1568 roku dzieło, to jeden z ostatnich obrazów spod pędzla niderlandzkiego mistrza. Podarowany w testamencie żonie, odnosi się się do ówczesnych wydarzeń politycznych i prywatnego życia artysty.

Malowidło to rozległy, panoramiczny pejzaż, w którego głębi rozpościera się górzysty krajobraz. Drugi plan dzieła stanowi szczegółowo przedstawione miasteczko, potężne mury zamku na skale, a także wiejski dom z młynem wodnym. W końcu, na pierwszym planie możemy dostrzec tańczącą grupę ludzi, która zmierza w kierunku szubienicy, przyjmującej postać figury niemożliwej. Obserwatorami niecodziennej sceny, są dwie sroki; kolejno pod i na drewnianej konstrukcji.

_Taniec pod szubienicą_, słynie z niejednoznaczności i mnogości interpretacji. Współcześni malarzowi sugerowali, że obraz jest przestrogą dla plotkarzy, których w symboliczny sposób artysta miał wysyłać na stryczek. Dużo ciekawszą interpretacją wydaje się ta, która wiąże symbolikę malowidła z terrorem, jaki wprowadził w XVI\-wiecznych Niderlandach książę **Fernando Álvarez de Toledo**. Krzyż wbity w ziemię obok szubienicy, wskazywać by miał na brutalne represje, które dotykały lokalnych protestantów, z rąk hiszpańskiego namiestnika**.**

Jacek Kaczmarski rozszerzył koncepcję Breughla, poprzez rozwinięcie roli widocznego na obrazie tłumu. Z rozszalałej ciżby wyłoniony zostaje kozioł ofiarny, który nieświadom niebezpieczeństwa, mamiony jest kolejnymi obietnicami władzy i z ufnością podąża do miejsca swej kaźni. Gdy ofiara orientuje się o prawdziwych intencjach tłumu, jest już za późno na odwrót, jednakże z perspektywy wisielca nieszczęśnik zaczyna dostrzegać więcej \- wymyka się percepcji rozbawionego zbiorowiska, który przestaje być dla niego punktem odniesienia i staje się _gęstwiną nieistotnych cieni_.

Ballada powstała w okresie karnawału Solidarności, w czasie którego poeta wyniesiony został falą społecznej akceptacji na scenę. Świadomość ulotności i iluzoryczności tego zjawiska stała się pretekstem do napisania ekfrazy na podstawie obrazu Breughla. O relacjach tłumu z artystą, Kaczmarski przekonał się gorzko w niedługim czasie po napisaniu piosenki \- 1978 rok, oprócz _Pejzażu z szubienicą_, zaowocował napisaniem słynnych _Murów,_ które wbrew woli barda stały się hymnem na ustach kolejnego tłumu.