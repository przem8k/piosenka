---
title: 'Rejtan – Upadek Polski'
author: DX
pub_date: '2017-10-08 19:02:32.267421+00:00'
url1: https://pl.wikipedia.org/wiki/Rejtan_(obraz_Jana_Matejki)
image: notes/Rejtan_Upadek_Polski_Matejko.jpg
image_full: https://storage.googleapis.com/piosenka-media/media/notes/Rejtan_Upadek_Polski_Matejko.jpg
image_thumb: https://storage.googleapis.com/piosenka-media/media/notes/Rejtan_Upadek_Polski_Matejko.jpg.0x300_q85_upscale.jpg
---

Piosenka jest inspirowana obrazem Jana Matejki powstałym w roku 1866.

Płótno przedstawia finał obrad sejmu rozbiorowego, który 21 kwietnia 1773 roku ratyfikował traktaty rozbiorowe, zatwierdzając tym samym pierwszy rozbiór Polski. Poseł **Tadeusz Rejtan**, jeden z trzech posłów nie zgadzających się z decyzją sejmu, miał w geście protestu rozedrzeć koszulę i stanąć w drzwiach, uniemożliwiając zgromadzonym opuszczenie sali obrad.

Wobec protestu Rejtana, jeden z posłów wskazuje na czekających w gotowości żołnierzy rosyjskich – to **Adam Poniński**, od lat opłacany przez kolejnych ambasadorów rosyjskich marszałek sejmu rozbiorowego, który mandat uzyskał na otoczonym przez wojska rosyjskie sejmiku liwskim. Obok niego stoją **Stanisław Szczęsny Potocki** \(w rzeczywistości nieobecny na sejmie\) i kryjący twarz w dłoniach  **Franciszek Ksawery Branicki.**

Po lewej stronie obrazu widać idącego niczym po omacku i przewracającego krzesło **Franciszka Salezego Potockiego** – w istocie nieżyjącego już w czasie sejmu wpływowego szlachcica, symbolizującego upadek i bezradność niegdyś potężnych sarmackich magnatów.

W głębi stoi zamyślony, jak się miało okazać, ostatni król Polski – **Stanisław August Poniatowski**. Nad nim, w loży, widać ambasadora rosyjskiego. Matejko przedstawił w tej roli **Nikołaja Repnina**, który w latach 1764–1768 był pełnomocnikiem carycy Katarzyny II w Warszawie, chociaż w czasie sejmu rozbiorowego ambasadorem rosyjskim był już Otto Magnus von Stackelberg.