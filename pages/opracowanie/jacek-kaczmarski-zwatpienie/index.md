---
title: 'Zwątpienie'
author: DX
pub_date: '2011-05-07 14:12:25.294713+00:00'
---

#zw
Co nas obchodzić mogłoby w tym kraju, [A d]
Gdzie przyjaciele z dala się obchodzą – [A d]
Czy się wrogowie starzy dogadają, [A h]
Kogo pogodzą, a komu dogodzą. [fis E7]

@zw
Na co się jeszcze obrażać w ojczyźnie
Przeobrażonych i poobrażanych,
Gdzie, jeśli ktoś cię przez przypadek liźnie –
To, by otworzyć – nie zaleczyć – rany.

#ref
>Czego na Boga pragnąć móc nad Wisłą, [A d]
>Co nie jest jeszcze marzeniem spragnionych? [A d]
>Fatamorgana – nazywa się „przyszłość” [C G]
>Źródła w oazach – strute lub strzeżone. [F E7 A]

@zw
Kogo wśród swoich bliźnich nienawidzić,
Uszlachetniając podłość przez nienawiść,
Gdy się nienawiść brzydzi tym, co widzi
I w bezsilności – nudzi, a nie dławi.

@zw
Na co się skarżyć wśród prawnuków Skargi,
Dla których słowa, nie myśl – to rozmowa?
O chórze marzą roztrzepane wargi
Internowane w gadających głowach.

@ref
>Kogo potępiać i czym, jeśli stempel
>Zastąpił tępe ostrze potępienia
>I – bezszelestnie, żeby iść z postępem,
>Trzeba udzielać hurtem rozgrzeszenia?

@zw
Komu dać miłość w cieniu Jasnej Góry
Gdzie wszyscy tak ukochani boleśnie,
Że blizny wiary są bliznami skóry,
Próbując żywym przyswoić nieszczęście.

@ref
>Co zdradzić jeszcze w państwie Targowicy,
>Gdy komuniści też krzyczą o zdradzie
>I próżne plany państwowej mennicy,
>Żeby srebrniki były wciąż na składzie.

@zw
Jak wierzyć szczerze w narodu świątyni,
Gdy na sztandarach – aksjomaty wiary
Powyszywane są nićmi złotymi,
A dusza warczy, gdy widzi sztandary.

@ref
>Kogo wynosić pod niebo Lechitów,
>Gdzie tylu było dziwnie wyniesionych
>I braknie brązu dla nowych pomników
>Wśród tylu starych – jeszcze nie strąconych.

@zw
Jak żyć w tylekroć zdobytym Muzeum,
Gdzie nieżyjący życia się trzymają,
Wbrew rozsądkowi śpiewając „Te Deum”,
By nas coś wreszcie obeszło w tym kraju.