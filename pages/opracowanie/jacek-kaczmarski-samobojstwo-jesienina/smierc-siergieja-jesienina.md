---
title: 'Śmierć Siergieja Jesienina'
author: 'Pan_Kmicic4'
pub_date: '2018-07-23 13:51:31.905517+00:00'
url1: 'https://pl.wikipedia.org/wiki/Siergiej_Jesienin'
image: notes/Esenin1925ondeathbed.jpg
image_full: https://storage.googleapis.com/piosenka-media/media/notes/Esenin1925ondeathbed.jpg
image_thumb: https://storage.googleapis.com/piosenka-media/media/notes/Esenin1925ondeathbed.jpg.0x300_q85_upscale.jpg
image_src_url: https://russiainphoto.ru/search/photo/?index=9&page=2&year_from=1925&year_to=1925&
image_author: 'nieznany'
---

28 grudnia 1925 roku leningradzka milicja została wezwana do hotelu „Internacjonał”. We wskazanym przez zarządcę pokoju funkcjonariusze zastali mężczyznę wiszącego na rurze grzewczej.

Denat wisiał półtora metra nad ziemią. Nieopodal leżała przewrócona szafka oraz strącony z niej kalendarz; stał także stół, na którym leżał list pożegnalny. Na ciele zmarłego znajdowały się rany, a znalezione dokumenty wskazywały, że wisielec to poeta i literat **Siergiej Aleksandrowicz Jesienin**. Następnego dnia lekarz potwierdził, że przyczyną zgonu było uduszenie. Jesienin został pochowany w Moskwie podczas państwowego pogrzebu.

Istnieją dwie hipotezy dotyczące śmierci Jesienina. Według wersji oficjalnej poeta cierpiał na depresję i popełnił samobójstwo przez powieszenie. 

Według nieoficjalnej wersji alternatywnej Jesienin miał zostać zamordowany przez sowiecką **policję polityczną**, przez którą był wcześniej kilkakrotnie aresztowany. Domniemania te opisało dwóch rosyjskich uczonych w liście do prokuratury z 1993 roku. Prokuratura uznała, że nie są one wiarygodne.