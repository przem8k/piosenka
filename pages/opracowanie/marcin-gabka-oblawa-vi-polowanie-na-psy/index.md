---
title: 'Obława VI: Polowanie na psy'
author: 'Baltazar'
pub_date: '2020-10-19 16:41:21.696561+00:00'
youtube_id: 'j66dciF_b7U'
text_authors:
 - 'marcin-gabka'
composers:
 - 'marcin-gabka'
performers:
 - 'marcin-gabka'
---

[e a C D e]
[e a C D e H7]

#a
Obławy już ustały, zakończono łów  [e a e]
i nadszedł wolnych wilków upragniony czas. [C a]
Teraz to ja zarzynam resztki gończych psów,  [C]
aby ze zła oczyścić mój ojczysty las.  [C H7]
                   
#b
Myśliwy wreszcie sprzymierzeńcem mym chce być,  [e a e]
swe błędy pojął i uronił żalu łzy,  [C a]
zrozumiał, że wilk musi dziko w puszczy żyć,  [C D e]
i rusza ze mną pozarzynać gończe psy.  [a C H7]
                              
#ref 
>Choć już ustała krwawa rzeź,  [e H7 e]
>choć nastał pokój i minęły obław dni,  [a C G]
>wciąż mówią: wróg w watasze jest  [a e]
>nie chowaj kłów i idź zarzynać gończe psy! [C D e (H7)]

@a
Pies bratem wilka, a wilk wszakże bratem psa
i nie jest łatwo nam odróżnić kto jest kto,
lecz dobry człowiek przecież oko wprawne ma,
on dobrze wie, pod którym futrem tli się zło.

@b
Dlatego on wskazuje, kogo ścigać mam
i w czyim gardle mam zatopić ostre kły.
On spina konia, ja na wilczych łapach gnam:
ruszamy razem pozarzynać gończe psy.

@ref 
>Choć już ustała krwawa rzeź, 
>choć nastał pokój i minęły obław dni, 
>wciąż mówią: wróg w watasze jest 
>nie chowaj kłów i idź zarzynać gończe psy! 

@a
Niektórzy twierdzą, że w ogóle nie ma psów,
a polowanie to jedynie złudna gra.
Na takich także nie żałuję swoich kłów,
bo kto nie trzyma z nami, śmierdzi nam na psa. 

@b
Nie można ufać wilkom, bowiem każdy z nas
może być psem podstępnym, żądnym naszej krwi;
dlatego kły mam obnażone cały czas:
ruszamy aby pozarzynać gończe psy.

@ref
>Choć już ustała krwawa rzeź, 
>choć nastał pokój i minęły obław dni, 
>wciąż mówią: wróg w watasze jest  
>nie chowaj kłów i idź zarzynać gończe psy! 

@a
I tak sumiennie usuwałem całe zło,
aż z mej watahy nie ocalał prawie nikt,
Wtem człowiek na mnie wskazał, krzycząc: bierzcie go!
I z przerażeniem błąd mój zrozumiałem w mig.

@b
Uciekłem z trudem, wyzbywając się czczych złud,
i do księżyca wyłem, roniąc gorzkie łzy;
my, wolne wilki wyrżnęliśmy własny ród,
kiedy nas zamieniono w tresowane psy!

@ref
>I znów nastała krwawa rzeź,
>znów minął pokój i nadeszły obław dni,
>wilk znów ścigany w lasach jest,
>bo dał się poszczuć na fałszywe gończe psy.

@ref
>Gdy chcesz zakończyć krwawą rzeź,
>by nastał pokój i minęły obław dni,
>pamiętaj kto twym wrogiem jest:
>myśliwy, a nie nędzne, tresowane psy!