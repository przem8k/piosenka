---
title: 'Śpiewał mądrze, tylko nie wiedział, że śpiewa mądrze'
author: 'DX'
pub_date: '2018-08-12 21:29:34.766378+00:00'
ref1: 'zapowiedź do piosenki na płycie "Bankiet"'
image: notes/dylan_live_aid.jpg
image_full: https://storage.googleapis.com/piosenka-media/media/notes/dylan_live_aid.jpg
image_thumb: https://storage.googleapis.com/piosenka-media/media/notes/dylan_live_aid.jpg.0x300_q85_upscale.jpg
image_src_url: https://www.rollingstone.com/music/music-lists/bob-dylan-through-the-years-11101/live-aid-1985-4-239681/
---

Piosenka została napisana po występie Boba Dylana na koncercie „Live Aid”, który odbył się 13 lipca 1985 roku. Koncert \(a właściwie dwa koncerty pod tym samym szyldem, zagrane tego samego dnia w Londynie i w Filadelfii\) był częścią ogólnoświatowej akcji zbierania funduszy na rzecz głodującej Etiopii i zgromadził plejadę prominentnych grup rockowych lat 80. XX wieku, w tym zespoły Queen, U2, Led Zeppelin czy Erica Claptona.

W zapowiedzi do piosenki Jacek Kaczmarski mówił o występie Boba Dylana: _– Wystąpił totalnie nieprzytomny. Palił sobie na scenie, co było dla mnie kolosalnym szokiem, bo nie znam tego rodzaju samooszołomienia, a jednocześnie było to tragiczne, bo śpiewał mądrze, tylko nie wiedział, że śpiewa mądrze._

Faktycznie, Dylan wraz z akompaniującymi mu Ronem Woodem i Keithem Richardsem sprawiali wrażenie niezainteresowanych graniem i śpiewaniem. Słynny artysta stał się obiektem krytyki wieszczącej mu rychły koniec kariery. Pod wpływem tych głosów Kaczmarski napisał piosenkę początkowo pomyślaną jako „Epitafium dla Boba Dylana”, ale w późniejszych latach zmienił tytuł tego utworu na – po prostu – „Bob Dylan”.

Co ciekawe,  według Kaczmarskiego Bob Dylan miał możliwość zapoznania się z piosenką:_– Miałem okazję przedstawić mu ten utwór w Australii, nasze tournée się nałożyły na siebie. Nagrałem kasetę, razem z tłumaczeniem przekazałem mu to i miałem zaszczyt być przyjęty przezeń, już po wysłuchaniu tej kasety. Powiedział: „Hi man. I’m glad I’ve heard your song. Solidarity!”._