---
title: 'Mury a l'Estaca'
author: DX
pub_date: '2016-07-24 20:26:44.723743+00:00'
url1: http://barcelona.msz.gov.pl/pl/c/MOBILE/aktualnosci/0_na_pewno_runie__1989_rok__mur_runal_w_polsce___
image: song_annotations/hqdefault.jpg
image_full: https://storage.googleapis.com/piosenka-media/media/song_annotations/hqdefault.jpg
image_thumb: https://storage.googleapis.com/piosenka-media/media/song_annotations/hqdefault.jpg.0x300_q85_upscale.jpg
---

Piosenka Mury jest inspirowana pieśnią katalońskiego barda [Lluisa Llacha](http://www.piosenkaztekstem.pl/spiewnik/lluis\-llach/) pt. l'Estaca \("pal"\), choć, jak wyjaśniamy poniżej, trudno nazwać ją "tłumaczeniem".

Po pierwsze, Mury zmieniają metaforę użytą do przestawienia zniewolenia \- Llach śpiewał o owcach przywiązanych do pala, u Kaczmarskiego rosną mury, bliższe nam kulturowo za sprawą murów warszawskiej cytadeli jak i nieodległego muru berlińskiego.

Po drugie, Kaczmarski rozwinął historię przedstawioną w utworze, dopisując do niej pesymistyczną pointę. W katalońskim oryginale rewolucja nie wybucha \- w ostatniej zwrotce śpiewający pieśń starzec odchodzi, pieśń natomiast trwa, podchwycona przez podmiot mówiący. U Kaczmarskiego doczekujemy rewolucji, i orientujemy się z rozczarowaniem, że nie rozwiązała ona problemów które rozwiązać miała: _mury rosną, rosną, rosną, łańcuch kołysze się u nóg_.

Po trzecie wreszcie, Kaczmarski, zmieniając postać starca Sizeta na _natchnionego śpiewaka_ który po wybuchu rewolucji pozostaje sam, uczynił z piosenki utwór autotematyczny, pieśń opisującą losy... właśnie pieśni, podchwyconej przez ruch masowy, jakim był bez wątpienia zarówno ruch walki o niepodległość Katalonii jak i polska Solidarność. Autotematyczny charakter piosenki podkreślał jej wczesny tytuł \- "Ballada o pieśni".

Kaczmarski wiele lat później powróci do wątku utraty kontroli nad pieśnią przez autora, pisząc: _zostały jeszcze pieśni, one \- czy chcę, czy nie chcę \- nie są moje._