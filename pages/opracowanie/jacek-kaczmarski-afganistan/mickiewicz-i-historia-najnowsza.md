---
title: 'Mickiewicz i historia najnowsza'
author: 'Zbrozło'
pub_date: '2015-07-02 15:07:51.704493+00:00'
url1: 'http://portalwiedzy.onet.pl/5564,106,1,2,1177095,0,biblioteka.html'
url2: 'https://pl.wikipedia.org/wiki/Radziecka_interwencja_w_Afganistanie'
image: song_annotations/Evstafiev-afghan-apc-passes-russian.jpg
image_full: https://storage.googleapis.com/piosenka-media/media/song_annotations/Evstafiev-afghan-apc-passes-russian.jpg
image_thumb: https://storage.googleapis.com/piosenka-media/media/song_annotations/Evstafiev-afghan-apc-passes-russian.jpg.0x300_q85_upscale.jpg
---

Pierwszy wers piosenki nawiązuje do powieści poetyckiej "Konrad Wallenrod" pióra Adama Mickiewicza, w którym Powieść Wajdeloty rozpoczyna się słowami: 

_Skąd Litwini wracali? – Z nocnej wracali wycieczki,_
_Wieźli łupy bogate, w zamkach i cerkwiach zdobyte._

Co ciekawe, jest to tylko parafraza treści – Jacek Kaczmarski nie trzyma się w swojej piosence Mickiewiczowskiego heksametru. 

Sam utwór Kaczmarskiego traktuje o zakończeniu trwającej 9 lat \(25 XII 1979–15 II 1989\) sowieckiej interwencji w Afganistanie, w której ZSRS wspierało komunistyczny rząd w walce z popartymi przez USA mudżahedinami. Czytając fragment:

_A co po nich zostało? Buzująca pożoga,_
_Splugawione świątynie, dzieci, gruzy i trupy,_ 

należy mieć w pamięci wiele okrucieństw, których dopuścili się Sowieci, między innymi: podpalanie ludzi żywcem, masowe zabijanie i torturowanie ludzi \(w tym także dzieci\) oraz notoryczne grabieże zajmowanych wsi.