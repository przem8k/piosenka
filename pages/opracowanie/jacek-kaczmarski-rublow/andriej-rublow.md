---
title: 'Andriej Rublow'
author: 'Pan_Kmicic4'
pub_date: '2019-07-03 15:30:30.223092+00:00'
url1: 'https://pl.wikipedia.org/wiki/Andriej_Rublow'
url2: 'https://www.filmweb.pl/film/Andriej+Rublow-1966-32142'
image: notes/Beztytułu.jpg
image_full: https://storage.googleapis.com/piosenka-media/media/notes/Beztytułu.jpg
image_thumb: https://storage.googleapis.com/piosenka-media/media/notes/Beztytu%C5%82u.jpg.0x300_q85_upscale.jpg
image_src_url: http://filmweb.pl
image_author: 'Vadim Yusov'
---

Utwór powstał na podstawie radzieckiego dramatu historycznego pt. _**Andriej Rublow**_, nakręconego w 1966 roku przez rosyjskiego reżysera **Andrieja Tarkowskiego**. Dzieło opowiada o życiu **Andrieja Rublowa**; średniowiecznego, ruskiego pisarza ikon, mnicha, świętego Rosyjskiego Kościoła Prawosławnego.

Informacje o życiu Rublowa są wyjątkowo skąpe i niepewne. Prawdopodobnie przyszedł na świat między 1360 a 1370 rokiem. W młodym wieku złożył śluby zakonne i przyjął imię Andrzej. Jego mistrzami byli m.in. **Sergiusz z Radoneża** i **Teofan Grek**. Jego pierwsze dzieła datuje się na ok. 1400 rok. W następnych latach Rublow, samodzielnie bądź z mistrzami, ozdabiał freskami sobory na terenie całej Rusi, w miastach takich jak Zwienigorod, Moskwa czy Włodzimierz.  Pod koniec życia mnich osiadł  w Monasterze  Spaso\-Andronikowskim w Moskwie, w którym także zmarł i został pochowany, prawdopodobnie 29 stycznia 1430.

Dzieło Tarkowskiego traktuje biografię średniowiecznego pisarza ikon dość luźno i swobodnie.  Film podzielony został na kilka epizodów o tytułach takich jak: _Błazen_, _Pasja według Andrieja_, _Napaść_, _Sąd Ostateczny_ czy finałowy _Dzwon_. Osiem luźno powiązanych ze sobą części nie zawsze stawia tytułowego bohatera w centrum uwagi widza. Niekiedy postać Rublowa jest tylko tłem; wtedy na pierwszy plan wyłania się obraz XV\-wiecznej Rusi – nękanej nędzą, wojnami i okrucieństwem, przedstawianej przez reżysera w sposób realistyczny i wstrząsający. 

Fabuła opowiada o drodze, jaką przebywa tytułowy bohater \(w którego wcielił się **Anatolij Sołonicyn**, nazywany przez Tarkowskiego _jego ulubionym aktorem_\), zaczynając jako prosty wędrowny mnich, a kończąc jako świadomy i dojrzały artysta. Jego wiara i talent są poddawane nieustannym próbom – otoczenie pogan, okrutnych tatarów, czy książąt zdrajców, zachwiewa jego ufnością do Boga i prowadzi nawet do tego, że sam staje się trybikiem tej machiny zła. Film opowiada więc o swoistym katharsis, do którego Rublow dąży na różnych etapach swojego życia. Czy osiąga spokój i pojednanie zarówno z Absolutem, jak i ludźmi? Na to pytanie każdy odbiorca znajdzie odpowiedź po zapoznaniu się z filmem. 

Piosenkę na podstawie filmu Tarkowskiego Kaczmarski uważał za jeden ze swych najważniejszych utworów. Podobnie jak film z 1966 roku, utwór porusza tematy takie jak szukanie Boga, rola artysty w społeczeństwie czy indywidualne dążenie do uzyskania harmonii. O _Rublowie_ artysta wypowiadał się w ten sposób: _Obsesyjnie próbuję szukać jakiegoś sensu w tej szamotaninie i wiecznym błądzeniu. Sztuka jest porządkowaniem, ale nie wystarcza… więc szukanie Boga. Stąd kluczowa dla mnie piosenka o Rublowie, który kreował go w dzikiej męce. Wszelka twórczość jest albo szukaniem Boga, albo wyrażaniem miłości, albo walką z lękiem przed śmiercią._