---
title: 'Gawęda szlachecko-rzeźnicka o Morawskim'
author: RK
pub_date: '2012-04-08 22:00:57.247428+00:00'
---

#zwrotka
Miał w piastowskim gnieździe – Gnieźnie –		[d g C F]
Pan Morawski rzeźnię niezłą,			[g C F]
Lecz chciał zawsze służyć w jeździe,		[g F]
Bo się brzydził zwykłą rzeźnią;			[g F]
Mawiał doń sam burmistrz Gniezna:			[C F]
- Niech Morawski myśl ta sczeźnie!			[G C]
Dla rzeźnika dobra rzeźnia:				[g F]
Popij sobie, to ci przejdzie –				[C/c C/d C/e C/f C/g C/a d A]

#refren	
Więc popił Morawski morowo,		[d A d]
	Popił morowo i zawodowo;			[d C F C F]
	Popił – w łeb burmistrza zakropił		[F C F C]
	I znikł w lesie głębokim			[F C]
	Stuprocentowo.				[F A d]

@zwrotka
Tak raz sprawnie dawszy w paszczę
Uczuł militarne dreszcze
Oraz powołanie straszne,
By przedzwonić komuś jeszcze;
Więc, gdy w Polsce ruskie pyski
Ujrzał – myśl go wzięła chytra
I poczuwszy ciężar misji
Chwycił pióro i pół litra

@refren
	Więc popił Morawski morowo,
	Popił morowo i zawodowo;
	Popił mocno, fajno oraz fest
	I napisał manifest
	Ten – słowo w słowo:

@zwrotka
„Kto Najświętszą Pannę kocha
I narzędziem ostrym macha
Oraz pragnie podpaść trocha
Osobistym wrogom Lacha,
Niech gna w głuchych lasów gmachy,
Ze mną łącząc się bez strachy;
Niech pod pachę weźmie flachy –
Wiedz albowiem, Lachu brachu,

@refren
	Że pije Morawski morowo –
	Pije, morowo i zawodowo –
	Pije; jak wypije, pobije
	I na łeb i na szyję
	Stuprocentowo”.

@zwrotka
Zebrał chętnych, szedł manowcem,
Marszem mylnem i pospiesznem,
Zbił pod Żninem, pod Wągrowcem,
Pod Mogilnem i Trzemesznem;
Krył się zmyślnie, lecz wiedziano
W okolicznej okolicy
Gdy w powietrzu wyczuwano
Lekki powiew śliwowicy –

@refren
	Że pije Morawski morowo –
	Pije, morowo i zawodowo –
	Pije; jak wypije, pobije
	I na łeb i na szyję
	Stuprocentowo”.

@zwrotka
Tak historii drgnęła szala,
Wymiatając aż do czysta
I nie znalazł byś Moskala
Nawet i dla towarzystwa;
Więc Morawski chcąc go znaleźć,
Wpadł do karczmy, wrzeszcząc: Szalom!
Najpierw, Żydzie, wina nalej,
Potem nadaj psom Moskalom

@refren
	Gdzie pije Morawski morowo,
	Pije morowo i zawodowo –
	Pije w karczmie koło Mosiny,
	Pije aż będzie siny
	Stuprocentowo.

@zwrotka
Żyd pospieszył bez szemrania,
Moskwa przyszli też – z grzeczności –
I go wzięli do Poznania
W stanie jasnej pomroczności.
Tamże przy użyciu łoma
Chcieli czynić mu wymówki;
Szczęściem kasztelana żona
Dwie posłała mu piersiówki,

@refren
	Więc popił Morawski morowo,
	Popił morowo i zawodowo,
	Popił, pobił, skropił, przydzwonił;
	Miasto Poznań wyzwolił
Stuprocentowo.

@zwrotka
Wyzwoliwszy, już na kacu
Odbył triumf okazały:
Vivat! krzyczał tłum na placu,
Damy mdlały i szalały;
Zwłaszcza żona kasztelana,
Będąc nieco zasłużoną,
Usiadła mu na kolana,
Szepcząc: Pro publico bono!

@refren
	Więc popił kasztelan, człek płaski
	Popił, zanim mógł popić Morawski;
	Popił, Morawskiego zaprawił
	I Moskalom odstawił
	W celu odwyku.

@zwrotka
Na Syberii jest chatynka,
Nad chatynką daszek płaski,
A w chatynce u kominka
Wysuszony Pan Morawski.
W stanie skrajnej abstynencji
Oczekuje od narodu
Wsparcia w płynnej konsystencji,
Abyśmy ujrzeli znowu

@refren
	Jak pije Morawski morowo,
	Pije, morowo i zawodowo,
	Pije, jak wypije, pobije
	I na łeb i na szyję,
	Stuprocentowo.