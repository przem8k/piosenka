---
title: 'Casanova Federico Felliniego'
author: Pan_Kmicic4
pub_date: '2019-06-29 10:40:15.051449+00:00'
url1: https://pl.wikipedia.org/wiki/Giacomo_Casanova
url2: https://www.filmweb.pl/film/Casanova+Federico+Felliniego-1976-4468
image: notes/7e508edb9855f2926faf4f7613dc6ca4.jpg
image_full: https://storage.googleapis.com/piosenka-media/media/notes/7e508edb9855f2926faf4f7613dc6ca4.jpg
image_thumb: https://storage.googleapis.com/piosenka-media/media/notes/7e508edb9855f2926faf4f7613dc6ca4.jpg.0x300_q85_upscale.jpg
image_url: https://i.pinimg.com/originals/7e/50/8e/7e508edb9855f2926faf4f7613dc6ca4.jpg
image_author: Giuseppe Rotunno
---

Piosenka inspirowana jest włosko\-amerykańskim filmem biograficznym z 1976 roku, pt. _**Casanova**_, w reżyserii włoskiego reżysera **Federico Felliniego**. Obraz powstał na podstawie pamiętników żyjącego w XVIII wieku, weneckiego awanturnika i uwodziciela **Giacomo Casanovy**.

Casanova urodził się w **Republice Weneckiej** w 1725 roku. Jako szesnastolatek uzyskał tytuł doktora. Przez kolejne lata obejmował mniej lub bardziej rentowne posady u boku prominentnych postaci całej ówczesnej Europy. W wieku 25 lat wstąpił do **masonerii**. Interesowała go nauka i wiedza tajemna; za zgłębianie tej drugiej trafił w 1753 roku do weneckiego więzienia. Po brawurowej ucieczce podróżował między innymi  do Rosji, Francji, Szwajcarii i Polski. Casanova miał ambicję wsławić się jako naukowiec, odkrywca, wynalazca i literat – w swoim dorobku posiadał prawie 20 publikacji. Zmarł jako zniedołężniały starzec w 1798 roku, na zakażenie układu moczowego, w czeskim zamku w Duchocovie.

Casanova dziś jest pamiętany przede wszystkim jako uosobienie **romantyka** i **uwodziciela**. W swoich pamiętnikach pt. _Historia mojego życia_, awanturnik opisał łącznie 122 stosunki  i relacje intymne, które łączyły go z mieszkankami ówczesnej Europy. Giacomo Casanova to także pionier używania płóciennych prezerwatyw jako środka antykoncepcyjnego i chroniącego przed chorobami wenerycznym[i](https://pl.wikipedia.org/wiki/Choroby\_przenoszone\_drog%C4%85\_p%C5%82ciow%C4%85).

Film z 1976 wykorzystuje historię życia Casanovy jako tło do przyjrzenia się psychologicznej stronie uwodziciela i jego stosunkom ze społeczeństwem, które nadało mu łatkę kobieciarza i rozpustnika. Filmowy Casanova \(brawurowo zagrany przez **Donalda Sutherlanda**\) stara się, aby postrzegano go jako inżyniera, matematyka, czy podróżnika, co spotyka się z wyśmianiem go przez śmietankę towarzyską XVIII\-wiecznej Europy, która wymaga od niego tylko i wyłącznie popisów seksualnych. Pogoń za prawdziwą miłością i spełnieniem siebie, to główny temat filmu Felliniego. Dzieło wypełnione jest dużą ilością symboliki i onirycznym klimatem, podsycanym przez surrealistyczną scenografię i nagrodzone oscarem fantazyjne kostiumy.

Film z 1976, jak i powstały 3 lata później utwór, Kaczmarski zaliczał do swoich ulubionych. O piosence mówił: _Jest to jeden z moich ukochanych utworów, który traktuję bardzo osobiście, a mówi o tym, jak to społeczeństwo lub otoczenie wymaga od człowieka czegoś innego, niż on sam chciałby dać ludziom. Cały film Felliniego mówi o tym, jak Casanova chciałby uchodzić za naukowca, przyrodnika, podróżnika, geografa, historyka, a wszyscy oczekują od niego popisów seksualnych. I ja dokładnie tak się czułem, pisząc te mniej lub bardziej wysublimowane rozprawki historyczno – filozoficzne, gdy tymczasem oczekiwano ode mnie deklaracji politycznych i w zasadzie ciągłego boksowania się, za pomocą piosenki, z całym systemem.  Ludzie lubią wypuszczać takich watażków na harce i patrzeć, czy dostaną w łeb, czy nie dostaną._