---
title: 'Coś mi mówi, że jeszcze wygrzebią mnie z tej dziury'
author: 'Pan_Kmicic4'
pub_date: '2018-09-03 13:12:52.726733+00:00'
url1: 'http://nietylkozakopane.info/hollywoodzki-usmiech-witkacego/'
url2: 'https://pl.wikipedia.org/wiki/Stanis%C5%82aw_Ignacy_Witkiewicz'
ref1: '„Witkacy around the World”, Janusz Degler'
image: notes/ekshumacja-26-xi-1994-3.jpg
image_full: https://storage.googleapis.com/piosenka-media/media/notes/ekshumacja-26-xi-1994-3.jpg
image_thumb: https://storage.googleapis.com/piosenka-media/media/notes/ekshumacja-26-xi-1994-3.jpg.0x300_q85_upscale.jpg
image_url: https://i0.wp.com/nietylkozakopane.info/wp-content/uploads/2015/08/ekshumacja-26-xi-1994-3.jpg
image_author: nieznany
---

**Stanisław „Witkacy” Witkiewicz** po popełnieniu samobójstwa 18 września 1939 roku został pochowany na cmentarzu we wsi Jeziory, na Polesiu. Kiedy w 1985 roku UNESCO włączyło stulecie urodzin Witkacego do kalendarza rocznic obchodzonych tego roku, władze PRL – chcąc wykorzystać to wydarzenie propagandowo – postanowiły sprowadzić do kraju szczątki artysty.

Trzy lata później, w 1988 roku, sprowadzono z Ukrainy trumnę z rzekomymi szczątkami Witkacego, którą złożono w rodzinnym grobie na cmentarzu na Pęksowym Brzysku w Zakopanem. Pochówkowi towarzyszyła uroczysta oprawa Teatru im. Witkacego, kazanie księdza Józefa Tischnera, a także obecność partyjnych dygnitarzy.

Autentyczność sprowadzonych do Polski zwłok wzbudzała wątpliwości. Sam Kaczmarski w utworze [Rymowanka zza grobu, czyli piosenka nie bez racji z racji ekshumacji](https://www.piosenkaztekstem.pl/opracowanie/jacek\-kaczmarski\-rymowanka\-zza\-grobu\-czyli\-piosenka\-nie\-bez\-racji\-z\-racji\-ekshumacji/) \(1989\) sugerował żartobliwie, że tak naprawdę do Zakopanego zwieziono nie szczątki Witkacego, a leżącego z nim w zbiorowej mogile Kozaka.

W  roku 1994 powołano komisję mającą zbadać okoliczności i efekty sprowadzenia zwłok, która za zgodą rodziny Witkiewiczów dokonała ponownej ekshumacji i badań szczątków przywiezionych z kresów. Antropolog Tadeusz Rogalski jednoznacznie stwierdził, że kości należały do **młodej kobiety** w wieku 25–30 lat.