---
title: 'Kaczmarski Underground 11'
author: DX
pub_date: 2017-09-05 13:20:34.455837+00:00
cover_image: article_covers/600x300ku.jpg
cover_image_full: https://storage.googleapis.com/piosenka-media/media/article_covers/600x300ku.jpg
cover_image_thumb_600_300: https://storage.googleapis.com/piosenka-media/media/article_covers/600x300ku.jpg.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/600x300ku.jpg.420x210_q85_crop_upscale.jpg
cover_credits: fot. Przemek Lipski

---

Jak przystało na wydarzenie “podziemne”, jedenastą edycję festiwalu **Kaczmarski Underground** otworzył koncert w krakowskiej “Piwnicy pod Baranami”; tej samej, w której ponad pół wieku wcześniej Piotr Skrzynecki stworzył słynny krakowski kabaret literacki. 


Dziś, jak dawniej, na scenie Piwnicy stoi nastrojony fortepian, a w barze zamówić można materiały pomagające w odbiorze.

Pierwsza część koncertu objęła wybór piosenek Włodzimierza Wysockiego w wykonaniu **Vladimira Stockmana i Aleksandra Andrijewskiego**; a później **Janusza Kasprowicza i Stanisława Marinczenko**. Autor tego podsumowania nie zdążył dojechać na czas, ale krótkie badanie opinii publicznej \(a także wypełniona do ostatniego centymetra sala, o którą rozbił się dobiegający z dworca autor\) wskazało na wysoki poziom artystyczny i zadowolenie publiczności.

W drugiej części wieczoru piosenki Jacka Kaczmarskiego zaśpiewała **Dominika Świątek** z akompaniamentem **Kuby Mędrzyckiego**, a później **Paweł Konopacki** z akompaniamentem siebie samego. Ani Dominiki, ani Pawła nie trzeba przedstawiać stałym bywalcom imprez piosenki kaczmarsko\-literackiej: pierwsza imponowała przejmującym wykonaniem Balu u Pana Boga, drugi zamknął koncert swoimi popisowymi numerami: Ofiarą i Epitafium dla Włodzimierza Wysockiego \(niebo z wrażenia otwarło się nad Krakowem i zalało ulice miasta strumieniami deszczu\).

Poza tym dowiedzieliśmy się, że na przełomie tego i kolejnego roku ukaże się płyta Trio Łódzko\-Chojnowskiego “Sny i sny” \(to nie jest żart ani pomyłka, z powodu różnych przyczyn obiektywnych dojdzie do ponownego nagrania materiału i dodania kilku nowych kompozycji\).

Przed przeniesieniem imprezy do wielickiego motelu “Na Wierzynka” publiczność wzięła jeszcze udział w wernisażu prac autorstwa **Pauliny Dąbrowskiej\-Dorożyńskiej** i **Krzysztofa Bagorskiego**,  inspirowanych twórczością Tria Kaczmarski\-Gintrowski\-Łapiński . Zaprezentowane prace obejmowały zarówno inspiracje dosłowne w postaci portretów słynnego tria, jak i piosenkowe inspiracje zupełnie niedosłowne \(kropki, kreski, cienie i amorficzne kształty\).

Resztę nocy wypełniło długie i głośne afterparty w sali solnej wspomnianego motelu. Wykonywane stopniowo coraz bardziej zachrypniętymi głosami piosenki Kaczmarskiego przeplatały się wymianą wspomnień o artyście, metafizycznych przemyśleń i wspólną degustacją wody mineralnej. W godzinach porannych czujny obserwator zauważyć mógł sztafetowość obsady festiwalowej publiczności \- kiedy o godzinie 8 rano ostatni uczestnicy imprezy zaczynali rozważać udanie się na krótki odpoczynek, z łóżek na śniadanie zrywała się już poranna zmiana, dbając o ciągłość festiwalowego maratonu niczym o olimpijski znicz.

“Maraton” to zresztą dobre określenie programu festiwalu \- organizująca imprezę Fundacja Underground stale rozbudowuje wydarzenie o nowe elementy, w tym roku osiągając imponujące 42 godziny prelekcji, koncertów, wernisaży i zabaw \(przyjemnych i pożytecznych\) z twórczością Kaczmarskiego.

Jednym z nowych elementów tegorocznej edycji była prowadzona przez **Justynę Panfilewicz** “otwarta scena autorska”, na której w sobotni poranek zaprezentowali się twórcy własnych utworów inspirowanych lub nawiązujących do piosenek patrona festiwalu. Przedsięwzięcie okazało się nad wyraz interesujące: **Krzysiek Kania** rozbawił wszystkich napisaną wspólnie z **Moniką Rosiek** kontynuacją kaczmarskiego “Świadectwa” \(jaja jakieś kwadratowe…\), **Michał Kaczmarczyk** w ironicznej piosence apelował, żeby chwilowo dać sobie spokój z tym Kaczmarskim i zacząć pisać coś swojego \(epigoński wirus \- nie sposób się nie zgodzić!\), a laureat tegorocznej Nadziei **Marcin Gąbka** wykonał własne kontynuacje cyklu Obław. Nie zabrakło także recytacji również inspirowanego Obławą wiersza **Justyny Krzysztyńskiej** i występu utytułowanego wykonawcy piosenki autorskiej \- **Jacka Kadisa**. Po przeglądzie trzech spośród występujących w przeglądzie twórców \(Kaczmarczyk, Kadis, Gąbka\) zaśpiewało szersze recitale dla zmarzniętej, choć zasłuchanej publiczności.

Kolejnym punktem programu był drugi z festiwalowych wernisaży malarskich \- tym razem publiczność zobaczyła obrazy pędzla Janusza Kaczmarskiego, ojca Jacka i wieloletniego prezesa Związku Polskich Artystów Plastyków. Prelekcję w pięknych wnętrzach wielickiego Zamku Żupnego wygłosił przyjaciel i kolega po fachu autora obrazów **Jerzy Woziwodzki.**

Po wernisażu impreza przeniosła się do kampusu wielickiego, gdzie wieczorny program otworzyło sympozjum i dyskusja na temat twórczości Włodzimierza Wysockiego. Dobrze moderowana rozmowa nie uniknęła kontrowersyjnych pytań \(Czy Włodzimierz Wysocki był artystą sowieckim, czy anty\-sowieckim? \- choć wg niżej podpisanego jedno niekoniecznie musi wykluczać drugie\) i została wzbogacona o opinie obecnych na sali artystów, którzy Wołodię znali osobiście.

Kolejnym punktem programu była prezentacja **Zuzanny Wilczyńskiej**, zwyciężczyni międzyszkolnego konkursu "Lekcja historii i sztuki z Jackiem Kaczmarskim". Zuzanna, która dzień wcześniej rozpoczęła naukę w jednym z krakowskich liceów, omówiła przedstawienie problematyki relacji międzynarodowych w limerykach Jacka Kaczmarskiego i zamknęła prezentację własnym limerykiem na temat stosunków polsko\-węgierskich \(a także na życzenie publiczności wyjaśniła zgromadzonych podstawy fonetyki języka węgierskiego\).

Wieczór spuentował koncert finałowy festiwalu.  Honorowym gościem wydarzenia był **Zbigniew Łapiński**, któremu z tej okazji uroczyście wręczono podpisany przez uczestników festiwalu \(na odwrocie!\) portret słynnego tria. Koncert rozpoczął się od krótkich występów uczestników porannej sceny autorskiej i recitalu doskonale znanej publiczności Justyny Panfilewicz \(która podjęła się również roli konferansjera koncertu\). Występ Justyny zakończyło wykonanie Kosmonautów, w którym nie zabrakło żartobliwego ukłonu w stronę tych, którzy we frazie “automaty weszły w stan nieomylności”, woleliby raczej wysłyszeć “alkomaty”.

Justynę zmienił na scenie **Robert Kasprzycki**, którego recital okazał się zaskakujący tak dla publiczności, jak i dla samego artysty. Autor “Nieba do wynajęcia”, choć imponuje warsztatem wykonawczym, tworzy jednak piosenki w stylistyce i gatunku raczej odbiegającym od piosenki literackiej w wymiarze kaczmarsko\-wysockim; dlatego też w Wieliczce miał wystąpić z własnymi interpretacjami piosenek tychże twórców. Jednakowoż, po próbie wykonania “Encore, jeszcze raz”, \(którą to piosenkę artysta “lubi, więc jej nie śpiewa”\) repertuar kaczmarsko\-wysocki został zarzucony na rzecz piosenek autorskich. Nie zabrakło na widowni osób zadowolonych z takiego obrotu zdarzeń \(por. piosenka Michała Kaczmarczyka “epigoński wirus”\), choć inni w tym czasie salwowali się ucieczką bocznym wyjściem przed popową konstrukcją piosenek skądinąd utytułowanego i cenionego przecież wykonawcy.

Piosenkę z tekstem na powrót wprowadziła na scenę Kampusu Wielickiego **Eliza Banasik**, zamykając dzień mocnym akcentem kaczmarskim.

Kiedy publiczność wróciła “Na Wierzynka”, do organizatorów ustawiła się kilkuosobowa kolejka autorów modułów \(gier, zabaw i prezentacji poświęconych twórczości Kaczmarskiego\), których ze względów organizacyjno czasowych nie udało się jeszcze przerobić. Jako, że pora była późna, a modułów niemało, w powietrzu zawisła groźba odwołania niezrealizowanej części programu. Na szczęście, niczym wolność wiodąca lud na barykady, młodsza część publiczności zadeklarowała, że będzie “łupać moduły choćby i do świtu”, i tak też się stało. Począwszy od śpiewających fortepianów **Krzysztofa Jabłońskiego** o północy aż do ekfrazowych kalamburów **Pauliny Dąbrowskiej\-Dorożyńskiej** o 4 rano, program został zrealizowany, wolności obroniona, honor festiwalu uratowany \(i tylko Morderczego Quizu żal\). W momencie pisania tych słów w poniedziałkowy wieczór nie udało się ustalić, czy prowodyrzy nocnego maratonu jeszcze odsypiają, czy może już wstali.

Piękny był to festiwal \- wszystkim organizatorom, artystom, autorom modułów i całej publiczności należą się ukłony, podziękowania i gratulacje. Dziękuję więc pięknie, do zobaczenia za rok!

\(korekta: Michał Kaczmarczyk\)
