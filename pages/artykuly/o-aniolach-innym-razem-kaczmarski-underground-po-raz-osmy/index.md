---
title: 'O aniołach innym razem - Kaczmarski Underground po raz ósmy'
author: DX
pub_date: 2014-10-10 09:42:27.355291+00:00
cover_image: article_covers/10679578_863929123618620_375524804078038091_o.jpg
cover_image_full: https://storage.googleapis.com/piosenka-media/media/article_covers/10679578_863929123618620_375524804078038091_o.jpg
cover_image_thumb_600_300: https://storage.googleapis.com/piosenka-media/media/article_covers/10679578_863929123618620_375524804078038091_o.jpg.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/10679578_863929123618620_375524804078038091_o.jpg.420x210_q85_crop_upscale.jpg
cover_credits: Źródło zdjęcia: profil Kaczmarski Underground.
---

Zakończyła się kolejna edycja **Kaczmarski Underground** \- corocznego zlotu sympatyków twórczości poety.

Ostatnie wydanie \(pod kryptonimem “O aniołach innym razem”\) przeniosło imprezę z podkrakowskich Marszowic do nieodległej **Lanckorony**, gdzie program imprezy objął koncerty, spotkania z zaproszonymi gośćmi, ognisko, gitary i śpiew.

Wcześniej jeszcze miała miejsce impreza przedwstępna \- oddając królom co królewskie, otwierający festiwal koncert **Adama Łapacza**, **Aleksandry Gintrowskiej** i **Malwiny Misiak** odbył się w krakowskim **Śródmiejskim Ośrodku Kultury** \- instytucji, która [na trwałe wpisała się już](http://www.piosenkaztekstem.pl/wydarzenia/srodmiejski\-osrodek\-kultury\-krakow/) w krajobraz instytucji promujących twórczość słynnego tria Kaczmarski\-Gintrowski\-Łapiński.

W koncercie wokaliści wystąpili w kontrastującym duecie \- z klasycznym, pozbawionym ozdobników śpiewem **Adama** \(utrzymanym w stylistyce wyznaczonej przez samego Kaczmarskiego\) i artystycznym, czasami operowym w sposobie artykulacji śpiewem **Oli** \(niczym Ikar wypuszczającym się ponad rejestry w których poruszali się bardowie lat 80.’\). Mocnym elementem przekrojowego repertuaru była bez wątpienia [rozpisana na głosy "Pompeja Lupanar"](https://www.youtube.com/watch?v=Nipm9cUM5FE) z muzyką Przemysława Gintrowskiego.

Wraz z końcem koncertu impreza przeniosła się do **Lanckorony** \- historycznego miasta, którego zamek dawniej bronił południowo\-zachodnich rubieży Krakowa, a konkretniej do założonej na początku XX wieku przez jednego z żołnierzy Józefa Piłsudskiego “Willi Tadeusz” \- obecnie uniwersalnej areny imprez okolicznościowych, która w piątkowy wieczór podjęła gości ogniskiem.

Sobota była głównym dniem zlotu \- program otworzyło poranne zwiedzanie miasta \(szansa na wykazanie się kondycją fizyczną i moralną\), wernisaż obrazów Krzysztofa Trzaski oraz artystyczny happening pod okiem Pauliny Dorożyńskiej, nawiązujący do motta tegorocznej edycji \- “O aniołach innym razem”. Przy czym nawiązanie było być może bardziej rodzaju “pomimo” niż “dlatego”, gdyż budowa anioła właśnie \(z przyniesionych przez uczestników butelek\) była przedmiotem happeningu.

Im dalej w program, tym jego elementy ściślej były związane z samym Jackiem Kaczmarskim. Wczesnym popołudniem odbyło się spotkanie ze słynnym partnerem scenicznym poety \- kompozytorem i pianistą **Zbigniewem Łapińskim** \(wśród tematów: publikacje o Jacku Kaczmarskim i facebookowe “lubię to”\) \- oraz z autorką najnowszej książki poświęconej Jackowi Kaczmarskiemu, **Katarzyną Walentynowicz**. Wśród zaproszonych gości był również gitarzysta i autor muzyki do "Testamentu 95" i "Nadziei śmiełowskiej", **Jacek Majewski**.

Część wieczorna rozpoczęła się od **quizu** \- konkursu wiedzy dotyczącej twórczości patrona zjazdu o dość swobodnej formule \- z pytaniami otwartymi i punktami przyznawanymi uznaniowo m. in. za twórcze rozwinięcie odpowiedzi i wzbogacenie jej o informacje poboczne. Same pytania miały nie tyle sprawdzać znajomość samych utworów, co szerszą wiedzę o wątkach, dziełach i postaciach, do których nawiązywał Jacek Kaczmarski.

I tak pytano między innymi \- kim była Aspazja \(grecka hetera, partnerka Peryklesa, do której nawiązuje piosenka “Metamorfozy sentymentalne”\) czy też czym była “francuska choroba” \- na które to pytanie spektakularnie wyczerpująco \(syfilis, który docierał do poszczególnych krajów kolejno z południa / zachodu na wschód \- we Francji nazywany był więc chorobą włoską, w Polsce \- francuską\) odpowiedział również publikujący na PzT **Alek**, który ostatecznie zwyciężył w konkursie \(gratulacje!\). 

Po godzinie dwudziestej polska reprezentacja siatkarzy zmierzyła się z Iranem, a **Trio Łódzko\-Chojnowskie** \(wyjątkowo bez pianisty Tomka Susmęda\) \- ze swoim niedawno ukończonym programem “Sny i sny”. Kompozycje do wierszy Jacka Kaczmarskiego inspirowanych powieścią Cervantesa “Don Kichot” powstawały latami \(począwszy od popularnego, liczącego bodaj dekadę “Pożytku z odmieńców”\) \- wreszcie kompletne imponują kunsztem kompozycji, wydobywając z mało znanych wierszy poety opowieść o ponadczasowym dialogu pragmatyzmu z idealizmem. Siatkarze, jak wiemy, wygrali.

Łodzian zmienili na scenie **Michał** i **Judyta** \- część artystyczną zamknął nastrojowy recital z przeglądem piosenek Jacka Kaczmarskiego i Przemysława Gintrowskiego zaaranżowanych na gitarę i wiolonczelę. Jeśli koncert Tria był ekspresyjny i … durowy?, Michał z Judytą przygotowali program refleksyjny i molowy \- z poruszającymi wykonaniami Raportu z oblężonego miasta i Nike która się waha. 

Ten sam **Michał** i ta sama **Judyta** \- odłożywszy instrumenty \- zaprosili publiczność do udziału w zamykającej program zlotu zabawie wzorowanej na teleturnieju Telewizji Polskiej \- Śpiewające Fortepiany \- z gitarami w roli fortepianów, śpiewnikami piosenek Jacka Kaczmarskiego w roli repertuaru i **Michałem Wilgockim** w roli Rudiego Schubertha. Michałowi i Judycie pogratulować należy tak dobrego przygotowania, jak i sprawnego przeprowadzenia zabawy \- co o późnej godzinie i w atmosferze ogólnego rozbawienia nie mogło być proste.

Zlot **Kaczmarski Underground** pojawił się w krajobrazie okołokaczmarskich imprez trochę z zaskoczenia. Po ośmiu latach organizatorom dalej nie brakuje energii i pomysłów, a impreza z roku na rok zyskuje stałych zwolenników. Ukłony w ich stronę \- a także w stronę artystów i wszystkich gości. Dzięki za świetny weekend \- i do zobaczenia za rok!