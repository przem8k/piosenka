---
title: X Festiwal Piosenki Poetyckiej im. Jacka Kaczmarskiego "Nadzieja"
author: DX
pub_date: 2013-07-26 15:39:19.906954+00:00
cover_image: article_covers/IMG_20130726_171647.JPG
cover_image_full: https://storage.googleapis.com/piosenka-media/media/article_covers/IMG_20130726_171647.JPG
cover_image_thumb_600_300: https://storage.googleapis.com/piosenka-media/media/article_covers/IMG_20130726_171647.JPG.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/IMG_20130726_171647.JPG.420x210_q85_crop_upscale.jpg
---

W dniach 26 - 27 lipca w Kołobrzegu już po raz **dziesiąty** odbył się festiwal piosenki literackiej dedykowany pamięci **Jacka Kaczmarskiego "Nadzieja"**.

## Przywitanie ##

Zgromadzoną w hali Łuczniczka publiczność krótko po godzinie 17 przywitał **Andrzej Poniedzielski**, który po siedmiu latach przerwy powrócił w roli konferansjera festiwalu.

Wśród obowiązkowych formułek otwierających festiwal znalazła się również informacja o staraniach Fundacji im. Jacka Kaczmarskiego, aby nadchodzący rok 2014 uczynić w polskiej kulturze **rokiem patrona festiwalu** (w 2014 roku upływa dziesięć lat od śmierci Jacka Kaczmarskiego).

## Konkurs ##

Niedługo później przegląd konkursowy otworzył **Adam Mendrek** - plastyczną, acz prostą formalnie piosenką o grobach (*Po co mam myśleć o tobie | Skoro jesteś i tak już w grobie*, *Jeśli czegoś szybko nie zrobię | To obudzę się niedługo w zimnym grobie*).

Podobnie nieskomplikowana tekstowo była [autorska propozycja](http://youtu.be/yDBcURyZTQk?t=10m41s) **Jakuba Zuckermana**, który na popową modłę wyczerpał możliwości języka polskiego w zakresie rymów do "kochanie" (*Wypominam ci kochanie | Tamten wieczór na tapczanie*, *Przypominam ci kochanie | Twoje wieczne zaganianie*). 

Nie zabrakło w tym roku również występu zespołu z ponadstandardowo (jak na piosenkę literacką) rozbudowanym instrumentarium - tę kategorię podmiotów artystycznych reprezentował zespół **Dysonans**, który sprawnie wykonał "Kołysankę dla Kleopatry".

Niczym w średniowiecznych turniejach rycerskich, w konkursie zaprezentował się również zawodnik-niespodzianka, który przedstawił się tak publiczności, jak i prowadzącemu jako **Jednoosobowa Formacja Artystyczna Grześ**. JFA Grześ wykonała nastrojową piosenkę autorską osadzoną geograficznie w kościołach Katalonii i piosenkę Jacka Kaczmarskiego "Przyjaciele".

**Mateusz Nocek** [zaśpiewał własną piosenkę](http://youtu.be/yDBcURyZTQk?t=21m51s) sugerującą głęboką więź ze zmarłymi bardami oraz - być może - potencjalny problem alkoholowy (*Ja piję, ja piję za zmarłych bardów | Kieliszki mi przynieś - wepchnę je w gardło | Ja piję, ja piję, pod starą werandą | I niechaj mnie kijem - nie wyjdę już stamtąd*).

Jako kolejny wystąpił [Tomasz Wachnowski](http://pl.wikipedia.org/wiki/Tomek_Wachnowski) - którego internetowa encyklopedia określa jako *autora, kompozytora, aranżera i piosenkarza*. Profesjonalizm wykonawcy dało się zauważyć w [sprawnych wykonaniach](http://youtu.be/yDBcURyZTQk?t=23m53s) "Prostego człowieka" i popliterackiej piosenki autorskiej "I już".

Interesujący pojedynek rozegrał się pomiędzy **Wiktorią Wizner** i **Justyną Panfilewicz** - obie imponowały warsztatem wokalnym, choć w przypadku [Wiktorii](http://youtu.be/yDBcURyZTQk?t=26m24s) to piosenka autorska (broadwayowa w stylistyce piosenka "Caruso" o karierze słynnego śpiewaka) zdominowała występ, Justyna natomiast zwracała uwagę przede wszystkim [świetnym wykonaniem "Karła"](http://youtu.be/W3NrcRuuQtE?t=3m41s) Jacka Kaczmarskiego z muzyką Przemysława Gintrowskiego.

W dalszej kolejności **Jakub Kwaśniewski** [zaśpiewał](http://youtu.be/yDBcURyZTQk?t=34m50s) własną kompozycję do "Ballady o zasranym pomniku" - wiersza z wczesnego okresu twórczości Kaczmarskiego a **Adriana Kuczun** [wykonała "Powrót"](http://youtu.be/yDBcURyZTQk?t=37m46s), nalegając na zmianę płci podmiotu mówiącego na żeński.

Dobrze [zaprezentował się](http://youtu.be/yDBcURyZTQk?t=45m21s) **Paweł Leszoski**, sprawnie i bez egzaltacji wykonując "Źródło wszelkiego zła" - niestety również i on nie zaprezentował ciekawej piosenki autorskiej. Pod tym względem honor festiwalu uratował **Przemysław Mazurek** który wykonał [piosenkę "Co tam macie, panie Maciej"](http://youtu.be/yDBcURyZTQk?t=58m43s) o zdrowotnych właściwościach psiego i ludzkiego tłuszczu - humorystyczna piosenka w oparach absurdu była najbardziej zapadającą w pamięć piosenką autorską tego przeglądu.

Czy jednak należy się dziwić, że wykonawcy piosenki autorskiej nie chcą już przyjeżdżać na festiwal, w którym zaledwie wyróżnieniami nagradzano perełki w rodzaju "Ostatniej korespondencji" czy ubiegłorocznych "Toastów"?

## Werdykt ##

Targane, miejmy nadzieję, wyrzutami sumienia, kołobrzeskie jury pierwszą nagrodę przyznało **Przemysławowi Mazurkowi**. Ogółem na metaforycznym podium stanęli:

1. **Przemysław Mazurek** (który otrzymał również **nagrodę publiczności**)
2. **Paweł Leszoski** (któremu w udziale przypadła również nagroda specjalna im. Władysława Stasiaka) 
3. **Justyna Panfilewicz** (*która mogłaby wygrywać w Opolu, a postanowiła przyjechać do Kołobrzegu*, jak powiedział Jan Poprawa, nawiązując do szerokich zainteresowań muzycznych wokalistki)

Nagrodą specjalną, ufundowaną przez prezydenta **Bronisława Komorowskiego** został uhonorowany **Tomasz Wachnowski**. Wyróżnienia otrzymali:

- **Jakub Kwaśniewski**
- **Wiktoria Wizner**
- **Jednoosobowa Formacja Artystyczna Grześ**

Gratulacje!

## Koncerty wieczorne ##

Po konkursie przyszła kolej na część artystyczną - w tym roku otwarł ją koncert pt. "Noc pieśni Jacka Kaczmarskiego", w którym wybrani laureaci poprzednich edycji "Nadziei" zaśpiewali wybrane (przez organizatorów) piosenki patrona festiwalu. Na tę ostatnią kwestię zwrócił uwagę **Antoni Gustowski**, żartobliwie skarżąc się na wskazany z góry repertuar.

Ogółem w koncercie wystąpili, poza wspomnianym już Antkiem: **Agata Gajkowska**, **Paulina Kaleta**, **Paweł Ruszkowski**, **Jakub Blokesz**, **Piotr Kajetan Matczuk**, **Eliza Banasik** i **Apolinary Polek**. Na zaplanowany materiał złożyły się tzw. pieśni masowego rażenia - nie zabrakło "Zbroi", "Obławy" czy "Lekcji historii klasycznej".

Najjaśniejszymi chyba punktami koncertu były piosenki śpiewane przez **Elizę** (7 lat po zaśpiewaniu na kołobrzeskiej plaży "Raju", który dał jej drugie miejsce w konkursie) i przemycona do koncertu przez Antka **"Ballada o Hidalgu don Pedro i księżniczce Inez"**, z Piotrem Kajetanem Matczukiem w roli akompaniatora i **łyżkami kuchennymi** w roli kastanietów (kastaniet?).

Wieczór zwieńczył koncert poznańskiego **Kwartetu ProForma**, poświęcony pamięci zmarłego jesienią ubiegłego roku **Przemysława Gintrowskiego**. Występ zatytułowany "Pieśń o śnie" składał się z kompozycji obejmujących zarówno różne okresy, jak i różne obszary pracy twórczej barda.

I tak, koncert rozpoczęła [piosenka tytułowa serialu "Zmiennicy"](http://www.youtube.com/watch?v=2zu5KJlul5s), którą skomponował i wykonywał właśnie Przemysław Gintrowski. Inną niespodzianką było [wykonanie "Epitafium dla Sergiusza Jesienina"](http://www.youtube.com/watch?v=RvY_d9A7VnY) z oryginalnym, różniącym się nieco od utrwalonego na nagraniach, tekstem wiersza.

Ze sceny zabrzmiał także ["Pejzaż z szubienicą"](http://www.youtube.com/watch?v=8y7pOElqlUI) i ["Karzeł"](http://www.youtube.com/watch?v=1hUU4XkklY4), a kompozycje do wierszy **Zbigniewa Herberta** reprezentowało między innymi ["Przebudzenie"](http://www.youtube.com/watch?v=fHg7uZwVI90) i "Raport z oblężonego miasta".

Formacja, która występowała na pierwszej "Nadziei" i od tego czasu przyjeżdża do Kołobrzegu niemal co roku, i tym razem uniosła ciężar zadania, z wyczuciem i energią wykonując przemyślany, dopracowany materiał. Energii wykonaniom przydawał zresztą współpracujący z zespołem perkusista **Marek Wawrzyniak**. Kwestia ew. zmiany nazwy zespołu na "Kwintet ProForma" pozostaje w sferze spekulacji, ale w kuluarach piszący te słowa usłyszał wyłącznie pozytywne opinie o występie Marka.

## Kuglarze i wisielcy ##

Nietradycyjnym wynikiem zakończył się tradycyjny mecz piłki nożnej pomiędzy drużyną organizatora festiwalu - fundacji im. Jacka Kaczmarskiego, a drużyną miłośników twórczości poety "Kuglarze" - Ci ostatni, wspierani utrwalonym transferem Krzysztofa Gajdy w sobotnie popołudnie rozgromili Fundację aż **9 do 3**.

Wyjątkowo interesujący okazał się **test z wiedzy o twórczości** Jacka Kaczmarskiego przygotowany i sprawnie przeprowadzony przez redaktora zbiorowych wydań twórczości poety, **Krzysztofa Nowaka**. Test złożony ze 100 pytań obejmujących okoliczności powstania utworów, ich interpretacje, inspiracje oraz rozpoznawanie piosenek ze słuchu, obecny na sali dziennikarz określił jako *piekielnie trudny*.

"Kuglarze", niesieni być może wcześniejszymi sukcesami sportowymi, w teście wypadli doskonale (z braku punktu odniesienia, polegamy tutaj na ocenie autora testu): zwyciężył **Jan Bulak**, poprawnie odpowiadając na **77 pytań**. Pozwalając sobie na odrobinę prywaty miło mi poinformować, że wśród ośmiu laureatów znalazło się także dwóch redaktorów PzT, oraz współpracujący ze stroną **Przemysław Lipski**.

Ogółem wyniki ukształtowały się następująco:

1. Jan Bulak (Zbrozło) - 77 punktów
2. Michał Kaczmarczyk - 75 punktów
3. Katarzyna Szczepanek - 74 punkty
4. Przemysław Pietrzkiewicz - 72 punkty
5. Adam Śpiewak - 67 punktów
6. Przemysław Lipski - 65 punktów
7. Przemysław Żbikowski - 61 punktów
8. Paweł Wojciechowski - 58 punktów

Ostatnim już punktem programu festiwalu był pokaz nigdy nie wydanego nagrania wideo z koncertu **wczesnej wersji programu "Sarmatia"** - materiał okazał się o tyle ciekawy, że obejmował również, nieobecne na płycie, autorskie zapowiedzi do utworów.

Z okazji dziesiątych urodzin, w imieniu redakcji PzT chciałbym życzyć festiwalowi wszystkiego dobrego, a organizatorom, wykonawcom i wszystkim obecnym **serdecznie podziękować** za wysiłek i wspólnie, pięknie spędzony czas. 

**Do zobaczenia!**