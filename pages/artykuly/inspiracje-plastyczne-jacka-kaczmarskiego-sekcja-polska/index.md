---
title: 'Inspiracje plastyczne Jacka Kaczmarskiego – sekcja polska'
author: DX
pub_date: 2017-10-08 22:17:32.448066+00:00
cover_image: article_covers/patrol_powstanczy_1.jpg
cover_image_full: https://storage.googleapis.com/piosenka-media/media/article_covers/patrol_powstanczy_1.jpg
cover_image_thumb_600_300: https://storage.googleapis.com/piosenka-media/media/article_covers/patrol_powstanczy_1.jpg.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/patrol_powstanczy_1.jpg.420x210_q85_crop_upscale.jpg
---

**Utwory Jacka Kaczmarskiego inspirowane malarstwem, rysunkiem, grafiką i rzeźbą \(ekfrazy\). Część pierwsza: sekcja polska.**

**Jacek Kaczmarski** wychował się w rodzinie artystów plastyków. Ojciec – **Janusz Kaczmarski** – był malarzem, wykładowcą i wieloletnim prezesem Związku Polskich Artystów Plastyków. Matka – **Anna Trojanowska\-Kaczmarska** – była malarką, pedagogiem i teoretykiem sztuki. W domu rodzinnym o sztukach plastycznych rozmawiano więc często.

_Czym poeta za młodu nasiąknie…_ – wśród wierszy i piosenek Kaczmarskiego naliczyć można około 60 utworów inspirowanych dziełami plastycznymi. Niektóre stanowią dokładny, poetycki opis danego obrazu \(np. [Rejtan, czyli raport ambasadora](https://www.piosenkaztekstem.pl/opracowanie/jacek\-kaczmarski\-rejtan\-czyli\-raport\-ambasadora/)\), inne traktują obraz jako punkt wyjścia do obserwacji wychodzących daleko poza temat plastyczny \(np. [Somosierra](https://www.piosenkaztekstem.pl/opracowanie/jacek\-kaczmarski\-somosierra/)\). Wszystkie nazywane są czasem ekfrazami \(gr. ékphrasis – opis\), choć nazwa ta oznacza właśnie **opis** dzieła sztuki w utworze literackim, więc nie do końca przystaje do utworów luźno inspirowanych plastycznym oryginałem \(np. [Autoportret Witkacego](https://www.piosenkaztekstem.pl/opracowanie/jacek\-kaczmarski\-autoportret\-witkacego/)\).

Niniejszy dwuczęściowy artykuł zbiera wszystkie znane wiersze i piosenki Jacka Kaczmarskiego inspirowane dziełami plastycznymi z podziałem na autorów. **W przypadku nieścisłości lub braków prosimy o sygnał w komentarzach** **– artykuł będzie rozbudowywany i poprawiany na podstawie uwag.**

W pierwszej części pochylamy się nad utworami inspirowanymi dziełami polskich artystów – niemal wszystkie z nich wchodzą w skład trzeciego programu [tria Kaczmarski\-Gintrowski\-Łapiński](https://www.piosenkaztekstem.pl/spiewnik/kaczmarski\-gintrowski\-lapinski/) pt. „Muzeum”, inspirowanego polskim malarstwem historycznym i społecznym.

**Andrzej Wróblewski** \(1927–1957\) – malarz i rysownik. W czasie II wojny światowej brał udział w tajnych kompletach. Podczas przeprowadzonej przez Niemców rewizji na zawał serca zmarł jego ojciec. Andrzej Wróblewski tworzył dzieła abstrakcyjne i surrealistyczne, w tym inspirowany traumą wojennych przeżyć cykl „Rozstrzelanie”.

- [Rozstrzelanie](https://www.piosenkaztekstem.pl/opracowanie/jacek\-kaczmarski\-rozstrzelanie/)

**Bronisław Linke** \(1906–1962\) – malarz i rysownik. Tworzył w nurcie określanym jako „realizm metaforyczny”. Do jego najbardziej znanych prac zalicza się powojenny cykl „Kamienie krzyczą” inspirowany ruinami zburzonej Warszawy oraz obraz „Autobus” przedstawiający socrealistyczną metaforę społeczeństwa polskiego.

- [Czerwony autobus](https://www.piosenkaztekstem.pl/opracowanie/jacek\-kaczmarski\-czerwony\-autobus/)
 - [Kanapka z człowiekiem](https://www.piosenkaztekstem.pl/opracowanie/jacek\-kaczmarski\-kanapka\-z\-czlowiekiem/)

**Jacek Malczewski** \(1854–1929\) – malarz wykształcony w pracowni Jana Matejki i na studiach w Paryżu, polski przedstawiciel europejskiego symbolizmu – mistycznego nurtu sztuki dążącego do uchwycenia istoty idei wymykających się realistycznym opisom i racjonalnej analizie.

- [Powrót z Syberii](https://www.piosenkaztekstem.pl/opracowanie/jacek\-kaczmarski\-powrot\-z\-syberii/)
 - [Wigilia na Syberii](https://www.piosenkaztekstem.pl/opracowanie/jacek\-kaczmarski\-wigilia\-na\-syberii/)
 - [Zesłanie studentów](https://www.piosenkaztekstem.pl/opracowanie/jacek\-kaczmarski\-zeslanie\-studentow/)
 - [Zatruta studnia](https://www.piosenkaztekstem.pl/opracowanie/jacek\-kaczmarski\-zatruta\-studnia/)

**Jan Matejko** \(1838–1893\) – krakowski mistrz polskiego malarstwa historycznego. Dyrektor Akademii Sztuk Pięknych w Krakowie, nauczyciel m.in. Jacka Malczewskiego i Stanisława Wyspiańskiego.

- [Stańczyk](https://www.piosenkaztekstem.pl/opracowanie/jacek\-kaczmarski\-stanczyk/)
 - [Rejtan, czyli raport ambasadora](https://www.piosenkaztekstem.pl/opracowanie/jacek\-kaczmarski\-rejtan\-czyli\-raport\-ambasadora/)

**Jan Norblin** \(1745–1830\) – malarz właściwie francuski, choć za sprawą związków z rodziną Czartoryskich i wieloletniej pracy w Polsce zaliczany do nurtu polskiego malarstwa. Twórca obrazów historycznych i rodzajowych; zatrudniony jako oficjalny ilustrator insurekcji warszawskiej \(powstania stolicy w czasie insurekcji kościuszkowskiej\).

- [Wieszanie zdrajców](https://www.piosenkaztekstem.pl/opracowanie/jacek\-kaczmarski\-wieszanie\-zdrajcow/)

**Janusz Kaczmarski** \(1931–2009\) – ojciec Poety, malarz i profesor sztuk plastycznych. Wieloletni prezes Związku Polskich Artystów Plastyków.

- Epitafium dla Księdza Jerzego \[wiersz nieumuzyczniony przez autora\]

**Jerzy Krawczyk** \(1921–1969\) – malarz, rysownik, twórca obrazów realistycznych i surrealistycznych. W czasie wojny przebywał w obozie jenieckim w Dortmundzie. Malował pejzaże i dzieła podejmujące temat życia w obozie oraz holocaustu.

- [Birkenau](https://www.piosenkaztekstem.pl/opracowanie/jacek\-kaczmarski\-birkenau/)

**Józef Gielniak** \(1932–1972\) – twórca abstrakcyjnych grafik i linorytów. Urodzony w rodzinie polskich emigrantów we Francji, wyjechał do Polski po zdaniu matury. Z powodu choroby płuc trafił do sanatorium w Bukowcu, gdzie podjął pracę archiwisty i stworzył większość prac.

- [Wariacje dla Grażynki](https://www.piosenkaztekstem.pl/opracowanie/jacek\-kaczmarski\-wariacje\-dla\-grazynki/)

**Maksymilian Gierymski** \(1846–1874\) – malarz pejzaży, scen rodzajowych i batalistycznych, w tym epizodów z powstania styczniowego, w którym uczestniczył jako siedemnastolatek. Członek Akademii Sztuk Pięknych w Monachium, dokąd wyjechał na stypendium; współtwórca grupy  tamże pracujących polskich malarzy.

- [Pikieta powstańcza](https://www.piosenkaztekstem.pl/opracowanie/jacek\-kaczmarski\-pikieta\-powstancza/)

**Piotr Michałowski** \(1800–1855\) – malarz, działacz społeczny i samorządowy. W czasie powstania listopadowego nadzorował produkcję amunicji, po jego upadku wyjechał do Paryża, skąd wrócił do Polski w roku 1837. Malował portrety, sceny batalistyczne i rodzajowe, w tym cykl prac poświęcony wojnom napoleońskim.

- [Somosierra](https://www.piosenkaztekstem.pl/opracowanie/jacek\-kaczmarski\-somosierra/)

**Stanisław Masłowski** \(1853–1926\) – malarz realistyczny. Studiował i pracował w Warszawie, często podróżował, w tym do Francji, Włoch, a także na plenery malarskie na Ukrainę.

- [Wiosna 1905](https://www.piosenkaztekstem.pl/opracowanie/jacek\-kaczmarski\-wiosna\-1905/)

**Stanisław** **„Witkacy”** **Witkiewicz** \(1885–1939\) – malarz, pisarz, dramaturg, którego burzliwy życiorys obejmuje wyprawę na Nową Gwineę \(od której odłączył się przedwcześnie\), karierę w rosyjskiej armii w I wojnie światowej, intensywny okres pracy twórczej w Zakopanem, wreszcie samobójstwo po informacji o ataku Związku Radzieckiego na Polskę we wrześniu 1939.

- [Autoportret Witkacego](https://www.piosenkaztekstem.pl/opracowanie/jacek\-kaczmarski\-autoportret\-witkacego/)

Druga część artykułu jest poświęcona utworom inspirowanym malarstwem i rzeźbą europejską: 
[Inspiracje plastyczne Jacka Kaczmarskiego – sekcja zagraniczna](https://www.piosenkaztekstem.pl/artykuly/inspiracje\-plastyczne\-jacka\-kaczmarskiego\-sekcja\-zagraniczna/).

Źródła: „Lekcja historii Jacka Kaczmarskiego” \(Iwona Grabska, Diana Wasilewska\); materiały nadesłane przez Krzysztofa Nowaka.