---
title: 'Kaczmarski Underground 6.0'
author: Alek
pub_date: '2012-09-04 16:00:00+00:00'
cover_image: article_covers/ku.png
cover_image_full: https://storage.googleapis.com/piosenka-media/media/article_covers/ku.png
cover_image_thumb_600_300: https://storage.googleapis.com/piosenka-media/media/article_covers/ku.png.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/ku.png.420x210_q85_crop_upscale.jpg
cover_credits: 'Zdjęcie dzięki uprzejmości Kaczmarski Underground.'
---

Na przełomie sierpnia i września w podkrakowskich Marszowicach odbył się zlot fanów twórczości Jacka Kaczmarskiego o nazwie **Kaczmarski Underground**.

Była to już szósta edycja wydarzenia obejmującego koncerty, wykłady, warsztaty artystyczne i przede wszystkim spotkania znajomych i przyjaciół z całej Polski i nie tylko. 

Zlot rozpoczął się w piątek 31 sierpnia w Krakowie w Śródmiejskim Ośrodku Kultury koncertem **Justyny Panfilewicz**, znanej szerszej publiczności głównie jako wokalistka zespołu Ich Troje. Justynie towarzyszył na fortepianie **Cezary Mogielnicki**. W repertuarze przeważały piosenki Jacka Kaczmarskiego, nie zabrakło także piosenek Czesława Niemena czy Włodzimierza Wysockiego. Na wzmiankę zasłuje niewątpliwie wykonanie kilku wierszy Jacka Kaczmarskiego umuzycznionych przez Szymona Podwina z Wrocławskiego Salonu Jacka Kaczmarskiego i zespołu Triada Poetica. Co ciekawe, na koncercie zjawiło się niemało osób będących fanami Ich Troje. 
 
 Po koncercie wszyscy (łącznie z Justyną Panfilewicz i fanami Ich Troje) pojechali do Marszowic - na kolację przy ognisku, rozmowy i śpiewanie do bladego świtu.

Następny dzień rozpoczęły - zaraz po śniadaniu - wykłady. Tematem przewodnim tej edycji zlotu były związki Jacka Kaczmarskiego z malarstwem. Pierwszy wykład, poświęcony rodzicom Jacka Kaczmarskiego pt. *Jacek Kaczmarski - malarskie korzenie (o twórczości Janusza Kaczmarskiego, działalności edukacyjnej i twórczości Anny Trojanowskiej i ich ewentualnym wpływie na twórczość syna Jacka)* wygłosił artysta malarz prof. **Kazimierz Rochecki** z Uniwersytetu Mikołaja Kopernika, który dyplom uzyskał w pracowni właśnie prof. Janusza Kaczmarskiego, Po nim głos zabrał dr **Marek Karwala** z Uniwersytetu Przyrodniczego w Krakowie, który z punktu widzenia literaturoznawcy spojrzał na ekfrazy Jacka Kaczmarskiego.

Po obiedzie odbyło się spotkanie autorskie z **Iwoną Grabską**, współautorką (obok Diany Wasilewskiej) albumowej publikacji *Lekcja historii Jacka Kaczmarskiego* zestawiającej analizy obrazów którymi inspirował się JK z analizami tekstowych owoców owych inspiracji. Książka odbiła się szerokim echem w środowisku około-kaczmarskim, a Autorka zmierzyła się z długim strumieniem pytań uczestników festiwalu.

Iwonę Grabską zmieniły powracające ekfrazy dr. Karwala - tym razem w ujęciu praktycznym z wykorzystaniem papieru i kredek. Warsztaty *Tworzenie ekfraz w "manierze" Kaczmarskiego* były kierowane głównie do najmłodszych, ale frekwencja i średnia wieku zaskoczyły wszystkich.

Nieco po godzinie 20 rozpoczął się koncert **Tria Łódzko-Chojnowskiego**, w składzie **Paweł Konopacki** (gitara, wokal), **Witold Łuczyński** (gitara, wokal), **Tomasz Susmęd** (istrumenty klawiszowe). Muzycy (zapraszani na imprezę co roku) odeszli trochę od tematu przewodniego i skupili się na rocznicy wybuchu II Wojny Światowej. Usłyszeliśmy zarówno piosenki Kaczmarskiego, jak i wiersze Herberta z muzyką Przemysława Gintrowskiego. Nie zabrakło jednak utworów nieinspirowanych wydarzeniami wojennymi, jak również autorskich kompozycji Tria do wierszy Kaczmarskiego. W tym roku z tych ostatnich usłyszeliśmy *Pożytek z odmieńców, Sny i sny* i *Piosenkę o szeleście*.

Po przerwie na scenę wszedł **Mateusz Szczurek**, który zagrał kilka piosenek m.in. Jacka Kaczmarskiego i Bułata Okudżawy. Po Mateuszu wystąpił **Adam Łapacz** z Warszawy wykonując piosenki Jacka Kaczmarskiego, głównie z "nurtu malarskiego".

Potem na scenie zrobiło się nieco tłoczniej, a to za sprawą **Michała Wilgockiego** i wiolonczeli **Judyty Gąsior** - z Wrocławia. Aranżacje na gitarę i wolonczelę znalazły uznanie publiczności zeszłorocznej edycji i podobnie było w tym roku. Ze swej strony dodać chciałem tylko, że wykonanie *Nike, która się waha* (muz. Gintrowski, sł. Z. Herbert) było jednym z najbardziej przejmujących momentów całego wieczoru.

Program zlotu zamknęli dwaj soliści. Pierwszy z nich, **Kuba Kwaśniewski** z Wrocławia, zwrócił szczególną uwagę świetnym wykonaniem *Czarnych sucharów*. Drugi, **Łukasz Jęcek** ze Skarżyska-Kamiennej, zakończył występ (i oficjalną część Zlotu) piosenką Jacka Kaczmarskiego * Konfesjonał*.

Po spodziewanym zakończeniu nastąpiło zakończenie niespodziewane, w postaci współnego, chóralnego wykonania Hymnu wieczoru kawalerskiego, przywołując najlepsze tradycje Wrocławskiego Salonu Jacka Kaczmarskiego, dedykowanego nie bez przyczyny Adamowi Łapaczowi. **Adamie**, **Kasiu** - gratulujemy i życzymy wszystkiego najlepszego!

Wspólne śpiewanie przypomniało wszystkim, że takie spotkania to nie tylko koncerty i wykłady, ale również niezwykła okazja, by porozmawiać z długo niewidzianymi przyjaciółmi, pielęgnować stare czy nawiązać nowe znajomości. W takim właśnie duchu odbyła się dalsza, nieoficjalna już część Zlotu - przy ognisku, przy gitarach i przy śpiewie.

Dziękuję Wam wszystkim! Do rychłego, mam nadzieję, zobaczenia!