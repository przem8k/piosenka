---
title: IX Festiwal Piosenki Poetyckiej im. Jacka Kaczmarskiego "Nadzieja"
author: DX
pub_date: 2012-07-29 22:37:02+00:00
cover_image: article_covers/nadzieja9_pawel_wojcik_600_327.jpg
cover_image_full: https://storage.googleapis.com/piosenka-media/media/article_covers/nadzieja9_pawel_wojcik_600_327.jpg
cover_image_thumb_600_300: https://storage.googleapis.com/piosenka-media/media/article_covers/nadzieja9_pawel_wojcik_600_327.jpg.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/nadzieja9_pawel_wojcik_600_327.jpg.420x210_q85_crop_upscale.jpg
cover_credits: Zdjęcie dzięki uprzejmości [Przemka Lipskiego](http://www.przemeklipski.com/).

---

27 i 28 lipca w **Kołobrzegu** odbyła się dziewiąta edycja **Festiwalu Piosenki Poetyckiej im. Jacka Kaczmarskiego "Nadzieja"**.



Krótko po godzinie 17 w hali „Łuczniczka” zabrzmiała tradycyjna „Nadzieja śmiełowska”, po której na scenie pojawił się gospodarz pierwszego dnia imprezy \- **Jarosław Gugała**. Chwilę później **Marcin Kunicki** i starosta kołobrzeski **Tomasz Tamborski** uroczyście zainaugurowali festiwal, tym samym otwierając także pierwszy punkt programu \- **przegląd konkursowy**.

Jak co roku, występujący w konkursie wykonawcy prezentowali po dwie piosenki; jedną Jacka Kaczmarskiego i drugą z elementem autorskim. Jako pierwszy na scenie wystąpił zespół **Seven School** z Lublina, wykonując piosenkę [„Bądźmy dla siebie bliscy”](http://www.youtube.com/watch?v=lHObw8gas7w&amp;t=30s)do tekstu Ernesta Brylla i [„Sen Katarzyny II”](http://www.youtube.com/watch?v=lHObw8gas7w&amp;t=2m13s). Prezentacja zespołu złożonego z dwóch wokalistek, trzyosobowej sekcji dętej, dwóch gitarzystów i perkusisty była ciekawa muzycznie, ale miałka treściowo; z wersami jak _Bądźmy dla siebie bliscy, kiedy ciemne góry odpychają nas ciałem zimnym_ w pierwszej piosence i nieczytelnym podziałem na głosy w drugiej.

Jako drugi zaprezentował się zespół **Quasimodo** [śpiewający „Przedszkole”](http://www.youtube.com/watch?v=lHObw8gas7w&amp;t=3m57s) według pomysłu „zaśpiewajmy całą piosenkę wolno i nisko" i własny tekst\-wyliczankę „Smaki” na epikurejsko\-organoleptyczną modłę: mamy smak, żeby smakować, mamy ręce, żeby dotykać... Trzecim i ostatnim zespołem, który wystąpił w konkursie, była grupa **Bez granic** z międzynarodowym, polsko\-niemiecko\-ukraińskim składem. Trzy dziewczyny [zaśpiewały „Zatrutą studnię”](http://www.youtube.com/watch?v=lHObw8gas7w&amp;t=9m20s) i własną piosenkę w języku ukraińskim \- było ładnie i nastrojowo; wydaje się, że zarówno wykonawczynie, jak i publiczność dobrze się w czasie występu bawili.

**Dagmara Czechura** [zaśpiewała „Postmodernizm”](http://www.youtube.com/watch?v=lHObw8gas7w&amp;t=18m23s) i był to występ zapadający w pamięć. Z jednej strony wokalistka imponowała warsztatem wokalnym i popisową, jazzową interpretacją. Z drugiej strony \- z konsekwencją graniczącą z ostentacją myliła tekst, rozbijając w pył sens wersów ułożonych przez Autora, śpiewając: _Kto się wspiął, ten nie spada_, _Lub \- jak chcesz \- równie szkaradne, konsekwencje tego marne_ i _Możesz wzruszać się nie zmuszać, wszystko wolno \- hulaj dusza_.

W konkursie mogliśmy też zobaczyć weterana kołobrzeskiego festiwalu \- **Przemka Lipskiego**, który tym razem zamienił krzesło pod sceną na krzesło na scenie i [zaprezentował swoją kompozycję](http://www.youtube.com/watch?v=lHObw8gas7w&amp;t=13m46s) do wiersza Jacka Kaczmarskiego „Moby Dick” i [folkową piosenkę](http://www.youtube.com/watch?v=7nhW2mKl1U4) „The Beautiful Land of Australia”, którą ongiś przetłumaczył Jacek Kaczmarski, a której melodię udało się Przemkowi wydobyć z mroków zapomnienia.

Wydarzeniem konkursu był występ **Pawła Wójcika** z klawiszowym akompaniamentem **Tomasza Sarniaka**. Rozpoczęty delikatnym \(żeby nie powiedzieć asekuracyjnym\) wokalnie wykonaniem „Autoportretu Witkacego”, poruszył publiczność piosenką autorską \- „Toastami” \([tutaj](http://www.youtube.com/watch?v=qUxNofqYI)na nagraniu z pokoncertowego after\-party\), w której dziękuje swoim literackim i muzycznym mistrzom. To było zjawisko sceniczne, na jakie się czeka i liczy, przyjeżdżając do Kołobrzegu. Śpiewający autor wyśpiewujący swój własny temat w sposób, który nie pozwala oderwać od niego wzroku. Brawa po tym występie nie milkły długo i w poczuciu obowiązku przerwał je dopiero Jarosław Gugała.

Znany z poprzednich edycji zespół **Karabela** z Lubina wystąpił tym razem ze zjawiskową **Pauliną Kaletą** w roli frontmanki i jedynej wokalistki, a z **Radkiem Książkiem** w roli akompaniatora. Paulina zaśpiewała „Wesołe miasteczko” i własną kompozycję do wiersza Leśmiana „Przyjdę jutro, choć nie znam godziny”. Jakby na potwierdzenie tezy o uczuleniu kołobrzeskiego jury na piosenkę autorską, którą stawiałem w [zeszłorocznej relacji](http://www.piosenkaztekstem.pl/blog/2011/08/01/viii\-festiwal\-piosenki\-poetyckiej\-im\-jacka\-kaczmarskiego/), dopiero taka roszada przyniosła „Karabeli” nagrodę w konkursie \- o werdykcie jury więcej za chwilę.

Warto wspomnieć także o **Arturze Jabłońskim**, który zaprezentował klasyczne wykonanie „Powtórki z Odysei” i autorską piosenkę podejmującą temat biblijnego tańca Salome, jak i o **Apolinarym Polku** \- doświadczonym wykonawcy piosenki literackiej, który spóźniony, w ostatniej chwili dojechał autostopem prosto do „Łuczniczki” z plecakiem i w turystycznym kapeluszu na głowie. Apolinary z marszu pewnie wykonał „Piosenkę zza miedzy” i autorski utwór „Sam ze światem”.

Po koncercie miał miejsce najbardziej kuriozalny punkt programu kołobrzeskiego festiwalu \- dwie aukcje prowadzone przez Marcina Kunickiego, Tomasza Tamborskiego i \(zaskoczonego chyba nie mniej niż publiczność\) Jarosława Gugałę. Panowie sprzedawali m. in. album znaczków \(_oprawiony w taki materiał, z jakiego została wykonana sutanna Jana Pawła II_\), płyty DVD \(„Stawka większa niż życie”, „Rodzinka.pl”, _druga część_ serialu „Santo subito”\), koszulkę \- pamiątkę po Jacku Kaczmarskim i piłkę z podpisem Michaela Platiniego \(przedmioty były zgrupowane w dwa „pakiety” \- stąd dwie aukcje\).

Po zakończonej, summa summarum, powiedzmy, sukcesem aukcji, głos zabrał przewodniczący jury \- Jan Poprawa, i zaprezentował publiczności wyniki konkursu. Pierwsze miejsce zajął **Apolinary Polek**, za nim uplasowała się **Paulina Kaleta** i **Dagmara Czechura**. Wyróżnienia przypadły zespołom: **Bez granic**, **Quasimodo** oraz **Pawłowi Wójcikowi**, który otrzymał również zasłużoną nagrodę publiczności.

Zdaniem niżej podpisanego dobrze się stało, że pierwszy raz od lat festiwal Największego ze śpiewających autorów wygrał śpiewający autor; i źle się stało, że zaraz za, albo zaraz przed Apolinarym Polkiem nie uplasował się **Paweł Wójcik**. W tym względzie był to werdykt krzywdzący tak dla Pawła, jak i dla Festiwalu, którego IX edycja przejdzie do historii jako ta, w której **talent formatu niewidzianego w Kołobrzegu od lat** przegrał z pomyłkami w tekście Patrona niewidzianymi na „Nadziei” chyba nigdy. Decyzję jury można próbować tłumaczyć niepewnym wykonaniem „Autoportretu Witkacego” i tym, że najlepsze ze swoich piosenek wcześniej szerzej nieznany Paweł Wójcik zaśpiewał dopiero na pokoncertowym after\-party, o którym więcej na końcu relacji \(tyle tylko, że historia zapamięta zapewne sam, dość niefortunny werdykt\).

Część artystyczna zamykająca pierwszy dzień festiwalu zmieściła dwa koncerty, których wspólnym pierwiastkiem była osoba **Jacka Bończyka** i towarzyszący mu zespół muzyczny: **Paweł Stankiewicz**, **Fabian Włodarek** i **Konrad Kubicki**.

Pierwszy z koncertów nosił tytuł „Noc romantyczna”, w którym zespołowi Bończyka towarzyszyli aktorzy: **Piotr Machalica**, **Anna Sroka**, **Klementyna Umer** i **Jacek Zawada**. Spektakl pomyślany jako przegląd tych spośród wierszy i piosenek Jacka Kaczmarskiego, które traktują o _odwiecznym dialogu pomiędzy kobietą a mężczyzną_ \(a więc w zasadzie „noc erotyczna”, jak skonstatowała część publiczności kojarząca romantyzm bardziej z epoką literacką niż z romansem\) przypominał pod wieloma względami zeszłoroczną „Noc antyczną”.

I tu, i tu oglądaliśmy znane twarze wyśpiewujące i recytujące ze zmiennym powodzeniem mniej lub bardziej pasujące do tematu przeglądu utwory. W tym roku najwięcej powodzenia miał chyba **Jacek Zawada**, a najmniej \- **Piotr Machalica**, który uparcie wyczytywał z kartki, że bohaterowi „Czarnych sucharów” bardzo brakuje _czarnego suchara_. Podobnie jak w ubiegłym roku wybrane utwory nie układały się w przemyślaną całość, choć tym razem świetne wykonania zdecydowanie przeważały nad słabszymi.

Wieczór zakończył koncert „Mój Staszewski” w wykonaniu **Jacka Bończyka** z zespołem, odpowiadający treściowo niedawno wydanej płycie pod tym samym tytułem. **Jacek Bończyk** to uznana marka w środowisku miłośników piosenki literackiej, ale tego wieczoru przeszedł sam siebie, płynąc przez piosenki w przenośni i dosłownie \(za co odpowiedzialna była temperatura i nienajlepsza wentylacja w „Łuczniczce”\). Artysta śpiewał z zaangażowaniem graniczącym z transem, zarażając entuzjazmem widownię.

Piękny występ, choć znawcy Staszewskiego kręcili nosem na rekordową ponoć liczbę pomyłek w tekstach piosenek; z kolei niżej podpisany niniejszym kręci nosem na zawartość książeczki dołączonej do płyty „Mój Staszewski”, w której Bończyk w stronę **Kazika** kieruje podziękowania za pokazanie piosenek ojca polskiej publiczności, całkowicie pomijając prawowitego adresata tych podziękowań \- Jacka Kaczmarskiego właśnie.

W piątkowy wieczór w „Łuczniczce” miał miejsce jeszcze jeden koncert, który, chociaż nie był przewidziany przez organizatorów, co najmniej dorównał dwóm wcześniejszym. Na prośbę publiczności na pokoncertowym after\-party został **Paweł Wójcik**; został i zaśpiewał garść swoich piosenek. Zaśpiewał i rzucił na kolana tak już przekonanych, jak i sceptyków. Z jednej strony \- porażając plastycznymi opisami ludzkich dramatów \(_I nie jest tak, że chce się wyć, Tylko się wyje_\), z drugiej \- rozbawiając do łez \(_Ciotka pieprzy coś od rzeczy, Co jej przeszło, a co leczy, Najciekawsze to ma plamy na obrusie, Dała kompot \- o Jezusie!\)_, artysta z Płocka przebojem wszedł do świadomości kołobrzeskiej publiczności. Jak napisał **Przemek Lipski:** to był moralny zwycięzca IX „Nadziei”!

Uwadze zaciekawionych polecam nagrania umieszczone w serwisie YouTube, żeby wymienić tylko: [Lekcję życia](http://www.youtube.com/watch?v=UckrQD3r\-TE), [Koniaczek](http://www.youtube.com/watch?v=A\-iB9QnbfCQ), [Toasty](http://www.youtube.com/watch?v=qUxNofqYI), [Piosenkę ze szkłem](https://www.youtube.com/watch?v=s22UKVmsRkQ), [Wolny dzień](https://www.youtube.com/watch?v=rrfTD\-S1M5c) i [Roślinną delirkę](https://www.youtube.com/watch?v=MY\-eG9ClXEI).

Drugi dzień festiwalu w telegraficznym skrócie: Fundacja im. Jacka Kaczmarskiego w tradycyjnym meczu wygrała w piłkę nożną z drużyną publiczności, Kuglarzami 5:3 \(pomimo sensacyjnego transferu **Krzysztofa Gajdy** do drużyny „niebieskich”\); pokaz _filmu o Jacku Kaczmarskim_ w hotelu Aquarius okazał się prezentacją znanego wcześniej we fragmentach nagrania domowego recitalu Artysty w Monachium w drugiej połowie lat 80., a _wykład_ **Piotra Załuskiego**, chociaż interesujący, trwał niecałe 25 minut. Wraz z nim zakończyła się oficjalna część „Nadziei”.

Kłaniam się nisko wszystkim, którzy dotarli do Kołobrzegu \- publiczności, artystom, wolontariuszom i organizatorom \- i dziękuję za piękne chwile; **Przemkowi Żbikowskiemu** także za korektę tej relacji.

Do zobaczenia za rok!

