---
title: "Chory na wyobraźnię" – diament sprzed dekad
author: DX
pub_date: 2014-04-28 22:27:30.620817+00:00
cover_image: article_covers/IMG_20140428_234719_1.jpg
cover_image_full: https://storage.googleapis.com/piosenka-media/media/article_covers/IMG_20140428_234719_1.jpg
cover_image_thumb_600_300: https://storage.googleapis.com/piosenka-media/media/article_covers/IMG_20140428_234719_1.jpg.600x300_q85_crop_upscale.jpg
cover_image_thumb_420_210: https://storage.googleapis.com/piosenka-media/media/article_covers/IMG_20140428_234719_1.jpg.420x210_q85_crop_upscale.jpg
---

Piosenki **barda z Lublina**, który przebojem wszedł na scenę piosenki autorskiej w latach 80., należą dziś do żelaznego repertuaru gitarowych spotkań od Tatr do Kołobrzegu. Wydane **po raz pierwszy** wiosną tego roku archiwalne nagrania to \- jakże długo oczekiwana \- tzw. "pozycja obowiązkowa".


> Dawno już w mieście drwił z niego każdy
> Pośmiewiskiem był ludziom na co dzień
> Ot wariat – chory na wyobraźnię
> Wiecznie w drodze, spóźniony przechodzień
> \([Chory na wyobraźnię](https://www.piosenkaztekstem.pl/opracowanie/mariusz\-zadura\-chory\-na\-wyobraznie/)\)Płytę otwiera tytułowa piosenka "Chory na wyobraźnię". Manifest zapatrzonej w urodę świata włóczęgi rezonuje z istotą tego, co nazywamy piosenką turystyczną. W ten sam nurt wpisuje się "Pożegnanie" oraz "Szkic do portretu", w którym Mariusz Zadura oddaje pokłon legendarnemu założycielowi Wolnej Grupy Bukowina \- **Wojciechowi Bellonowi**:
> Piosenek swoich szukał w szumie traw
> Wsłuchiwał się w potoków śpiew
> W dźwięki zasypiających miast
> I wiatru szept w koronach drzew
> \([Szkic do portretu](https://www.piosenkaztekstem.pl/opracowanie/mariusz\-zadura\-szkic\-do\-portretu/)\)Jakkolwiek urokliwym, turystycznym przebojom z początku płyty pozostaje skromnie ustąpić miejsca przeglądowi piosenek egzystencjalnych, politycznych i obyczajowych. “Katharsis” \(z inną niż utrwalona na krążących w Internecie nagraniach melodią\) uderza siłą wyrazu **plastycznych opisów**:
> Deszcz cię obudził na rogu ulic
> W pijanych latarń świetle przybladłym
> Trawnik do piersi cię jeszcze tulił
> Chłodząc twe czoło do krwi rozdarte
> We łbie wirował ciągle świat cały
> Jakie to miasto, która godzina
> Tak zakończyłeś czarno\-biały
> Marnotrawnego sen skurwysyna
> \([Katharsis](https://www.piosenkaztekstem.pl/opracowanie/mariusz\-zadura\-katharsis/)\)
Plastyczne opisy stanowią zresztą popisowy znak rozpoznawczy tekstów Zadury. Wątek **pacyfistyczno\-antymilitarystyczny** \(w którym pobrzmiewa echo współczesnej autorowi żelaznej kurtyny\) reprezentują "Reduta" oraz "Apokalipsa w dwóch obrazach":

> Widziałem wczoraj obraz szalony
> Złowrogim ślepiem patrzące niebo
> I tłum biegnących we wszystkie strony
> Ludzkich korpusów z głowami zwierząt
> Krzyk konających więznący w gardle
> Podkutym butem miażdżone kości
> I strach przed śmiercią, co przyszła nagle
> Bez zapowiedzi i bez litości
> \(...\)
> Po siedmiu kłamstwach i siedmiu zdradach
> Siedmiu uściskach przywódczych dłoni
> I podpisanych siedmiu układach
> O zaprzestaniu produkcji broni
> \([Apokalipsa w dwóch obrazach](https://www.piosenkaztekstem.pl/opracowanie/mariusz\-zadura\-apokalipsa\-w\-dwoch\-obrazach/)\)
Pola do spekulacji nie zostawiają inspiracje najbardziej **interwencyjnych** piosenek z płyty: "Chłopców" i "Pięciolatki". Pisane w kilka lat po krwawym zdławieniu solidarnościowej rewolucji piosenki spełniają zadanie postawione przez Czesława Miłosza: _nie bądź bezpieczny \- poeta pamięta_.
> Kto widział, jak wygląda bagażnik od środka?
> Kto już próbował pływać przy związanych rękach?
> Kto pewien jest, że jego nigdy to nie spotka
> Że tylko przyszli święci konają na mękach?

> Pięć lat, długo czy krótko, dużo to czy mało
> Zależy \- czy odsiedzieć, czy beztrosko przeżyć
> \([Pięciolatka](https://www.piosenkaztekstem.pl/opracowanie/mariusz\-zadura\-pieciolatka/)\)
Wewnętrzna okładka starannie wydanej płyty uzupełnia piosenki jeszcze jednym utworem \- wierszem poświęconym tragicznie zmarłemu współwykonawcy \(i kompozytorowi niektórych\) piosenek Mariusza Zadury: **Tomaszowi Szczęsnemu**, którego klawiszowy akompaniament słyszymy w zarejestrowanych na płycie wykonaniach.
> Dla was śpiewam, przeciętni i szarzy
> Was wpatrzonych wciąż w telewizor
> Byście wreszcie, nie kryjąc swych twarzy
> Zapłakali, łez się nie wstydząc
> \([Niepotrzebni](https://www.piosenkaztekstem.pl/opracowanie/mariusz\-zadura\-niepotrzebni/)\)
> > 