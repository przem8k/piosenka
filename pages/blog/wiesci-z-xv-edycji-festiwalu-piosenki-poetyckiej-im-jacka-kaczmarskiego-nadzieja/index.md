---
title: 'Wieści z XV edycji Festiwalu Piosenki Poetyckiej im. Jacka Kaczmarskiego „Nadzieja”'
author: DX
pub_date: '2018-07-15 16:21:01.808323+00:00'
---

Dziś w Kołobrzegu zakończyła się piętnasta edycja festiwalu „Nadzieja” – corocznej imprezy poświęconej piosence literackiej organizowanej przez Fundację im. Jacka Kaczmarskiego. Tegoroczne wydanie zamknęło ważny rozdział w historii imprezy: po piętnastu latach pracy nad kolejnymi edycjami z festiwalem żegna się jego pomysłodawca i dyrektor artystyczny **Jacek Pechman**.

Poniżej przytaczamy list, który w tradycyjnym raptularzu opublikował twórca festiwalu.

_Drodzy Przyjaciele!_

_Kiedy w sierpniu 2004 roku odbyła się pierwsza „Nadzieja”, w najśmielszych oczekiwaniach nie przypuszczałem, że festiwal dotrwa tak pięknego jubileuszu. Chciałbym podziękować wszystkim Przyjaciołom z Wiernej Publiczności, ale przede wszystkim Alicji Delgas i osobom związanym z Fundacją im. Jacka Kaczmarskiego, za wszelkie dobro i wsparcie jakiego doświadczałem przez ten „Nadziejowy Czas”, a jednocześnie przeprosić – jeżeli było coś nie tak z mojej strony._

_Do tej decyzji dojrzewałem od jakiegoś czasu i podjęcie jej nie było dla mnie łatwe: to moja ostatnia edycja „Nadziei”, opuszczam Festiwal Piosenki Poeytyckiej im. Jacka Kaczmarskiego, jako jego pomysłodawca, twórca i dyrektor artystyczny._

_15 lat tego przedsięwzięcia kulturalnego to był „bagaż” pięknych wspomnień i spotkań ludzkich, dzięki którym wydarzyło się wiele pięknych chwil. Rodziły się i rozwijały przyjaźnie, które trwają do dzisiaj i na które pewnie nigdy nie zasłużyłem._

_Wierzę, że pożegnalna „Nadzieja” będzie wspólną, niezapomnianą chwilą i spotkaniem z piosenkami wielkiego mojego imiennika, którego twórczość towarzyszy mi od szkoły podstawowej do dzisiaj. I będzie towarzyszyła nadal._

_Z pozdrowieniami,_ 
_Jacek Pechman_

\[Raptularz nadzwyczajny Fundacji im. Jacka Kaczmarskiego, lipiec 2018\]

W imieniu redakcji Piosenki z tekstem dziękuję serdecznie Jackowi Pechmanowi za wszystkie wzruszenia, odkrycia i przyjaźnie, których festiwal „Nadzieja” dostarczył nam na przestrzeni ostatnich piętnastu lat.